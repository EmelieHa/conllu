# ID: svediakorp-sec452
# author: Helena Nyblom
# pseudonym: 
# translator: 
# title: Fantasier
# subtitle: Fyra berättelser
# originalTitle: 
# manuscriptDate: 
# originDate: 
# retrieveDate: 2019-06-14
# sourceDescription: 
# genre: prose
# subgenre: fiction
# location: Stockholm
# language: sv
# languageVariety: 
# codeswitching: 
# originalLanguage: 
# manuscript: 
# manuscriptChapter: 
# manuscriptPages: 
# printer: 
# printedVolume: 
# printedIssue: 
# printedPages: 
# printedDate: 1896
# editor: 
# publisher: Wahlström och Widstrand
# digitisationMethod: OCR with manual post-correction.
# transcriptionPrinciples: 
# transcriber: 
# retrievedFrom: Litteraturbanken (https://litteraturbanken.se/)
# retrieveFormat: ePub
# annotation: tokens
# annotationMethod: automatic
# words: 19,240
# sentences: 1,217
# sentenceOrder: original
# URL: https://litteraturbanken.se/txt/epub/NyblomH_FantasierFyra.epub
# cite: 
# availability: CC0 (http://creativecommons.org/publicdomain/zero/1.0/)







GLÄDJENS LUSTFÄRD



Glädjens lustfärd

Fantasi

En dag ville Glädjen besöka jorden.

Hon hade länge tänkt därpå, när hon om aftnarna från den stora platån utanför Olympens parker såg jordens stjärna droppa fram ur det stigande nattmörkret och lysa med en tung, mattröd glans som en gnista, man har glömt i askan.

Den fängslade henne genom dess olikhet med de andra stjärnorna, som darrade och lyste i etern, och en afton, då hon var ute med de andra gudarne för att njuta brisen, som kom efter solnedgången, vände hon sig till Allfader sjelf, och i det hon sträckte ut sin hand mot jordens svagt glödande stjärna, frågade hon om dess namn.

»De kalla den Jorden!» svarade Zeus, som satt försjunken i tankar på ett klippstycke, hvarifrån man öfverskådade hela himlen.

»Jorden,» upprepade Glädjen, »det var ett mörkt namn. Och hvem bor på jorden?»

»Människorna kallar man dem,» svarade Zeus. »De ha en viss yttre likhet med oss gudar; samma likhet, som skuggan af platanernas blad har med det friska löfvet, som strålar i ljuset.»

Glädjen satt tankfull en stund och frågade derpå:

»Äro människorna lyckliga?»

Zeus svarade henne endast med att rycka på axlarna.

Glädjen vände hastigt sitt lysande ansigte emot honom, der hon satt vid hans fötter.

»Men de äro väl ändå glada? De känna glädjen?» frågade hon ifrigt.

»Utan tvifvel känna de ett visst slags glädje,» svarade Zeus, som med förvåning såg en obekant oro i Glädjens ljusa ansigte. »De känna en flyktig, öfvergående glädje, som alltid i sig sjelf bär fröet till undergång, men den glädje, vi äga, känna de icke; – de känna ju icke dig!»

Zeus log och tog sin vackra dotter under hakan.

Men hon sprang hastigt upp och utropade:

»Känna de inte mig? Nåväl, så skola de lära känna mig. Jag skall besöka dem, – redan i morgon!»

»Och hur länge blir du borta?» frågade Zeus och rynkade ögonbrynen.

»Endast en dag,» svarade Glädjen. »Innan natten kommer, skall jag vara hos er igen.»

»En hel dag!» utbrast Zeus och hans stämma blef mörk. »Hur tror du, att gudarne skola kunna lefva en hel dag utan Glädjen?»

»Tänk på människorna, som lefva ett helt lif utan den!» svarade hon. Därpå närmade hon sig den mäktige, slog sina hvita armar om hans hals, lade sin kind tätt intill hans kind och hviskade:

»Du lånar mig väl dina hästar? – Och din bästa vagn? Låt den bli förspänd innan soluppgången!»

Zeus nickade sakta, ty han, lika litet som någon af de andra gudarne, kunde motstå Glädjen.

Nästa morgon före soluppgången voro alla gudar och gudinnor samlade på klipplatån utanför Olympen för att se Glädjens aftåg till jorden.

Utanför parkerna kring Elysén låg denna mäktiga bergplatå, tätt bevuxen med lagerbuskar, myrten, och buskar med guldgula blommor. Klipporna störtade lodrätt ned i etern, som sköljde likt ett stort, genomskinligt haf vid deras fötter. Härifrån såg man ut öfver hela himlen, och nu före soluppgången lågo molnmassorna som väldiga, simmande bergskedjor, hvilka ständigt växlade form, rundt omkring i eterhafvet.

Alla gudar och gudinnor hade varit tidigt uppe, ty de hörde med ängslan, att Glädjen hade för afsikt att lämna dem för en hel dag.

Vagnen var redan framdragen, och körsvennerna voro sysselsatta med att spänna för de fyra hvita hästarne. Vagnens form var som en triumfvagn, en char, hvarpå det blott fanns plats för en. Framtill var den upphöjd, så att den nådde bältet på den körande, bakåt böjde den sig ned i en våglinie. Den var helt och hållet af stål, inlagd med olivgrenar af matt guld, och med ett par stora, lätta hjul, hvilka likt fogelvingar kunde genomskära luften.

Hästarna voro lifliga och ostyriga, och körsvennerna hade all möda att få dem förspända. Men då allt var färdigt, och körsvennen stod med tömmarne i handen, hade Glädjen ännu icke kommit.

Gudarne började nästan hoppas, att hon i sista ögonblicket hade ångrat sin resa, eller att hon sofvit för länge, och sedan, när värmen blef starkare, skulle uppge att bege sig åstad.

Allas ögon spejade upp genom den långa allé af plataner och popplar, som från platån förde in till Elysén.

Plötsligt kom Glädjen. Hon närmade sig med långa, lätta språng, och var klädd i en kort klädning, sådan Diana brukar bära, med ett lysande bälte kring lifvet. På fötterna hade hon sandaler, hvilkas remmar voro bundna högt upp på benen, på hufvudet bar hon en krans af gula stjärnblommor. Det var denna krans, som hade uppehållit henne. Hon hade just i detta ögonblick fått den färdig, och daggen låg ännu på blommorna.

Då hon kom springande, upplystes alla ansikten. Hon kysste gudinnorna på kinden och räckte gudarne handen. Hennes kinder voro friska af loppet, och hennes ögon hade detta lysande uttryck, som värmer och lyckliggör. Öfver hennes unga panna kunde aldrig en skugga falla, och när hon log, föreföll det gudarne, som om hennes leende bättre än någon sång uttryckte hela omfånget och glansen af den himmelska lycksaligheten.

Det var förfärligt, att hon skulle bort! En hel dag! Att lefva i Olympen en hel dag utan Glädjen!

När hon kom in, var det alltid, som om det tändes hundra nya facklor i salen, och först när hon lyssnade, kunde Apollo sjunga sina bästa sånger, och hans lyra fick en klang som af solstrålar och vattenströmmar.

Men inga böner hjälpte. Hon ville bort.

Hon var van att bli älskad och smekt af dem alla, och hon föreställde sig nu, med hvilket jubel hon skulle bli mottagen af alla dessa människor på jordens dunkla stjärna, som aldrig hade sett henne förr.

Med ett språng var hon uppe på vagnen, och hon stampade med fötterna för att få den i jämnvikt, medan hon grep tömmarne till de fyra hästarna och arbetade med sina vackra händer för att få dem att ligga rätt. Ingen körsven ville hon ha med, men i sista ögonblicket bröt hon en gren af ett lagerträd som växte på klippkanten för att använda den som piska.

Hästarne stegrade sig och snubblade öfver stenarne vid afgrunden. Hon drog dem tillbaka för att taga fart, och med ett våldsamt ryck störtade de alla ut öfver branten, slogo med halsarne och benen, kastade med manarne, men kommo därpå i jämnvikt och buro den lätta vagnen med den unga gudinnan högt genom luften.

Ännu en gång vände hon sig om och kastade en handfull kyssar tillbaka till alla gudarne, som från sluttningen sågo efter henne, och så styrde hon vidare.

I det samma gick solen upp öfver de högt upptornade skymassorna; den sköt ett knippe af långa, röda strålar som förebud framför sig och lyfte därpå sin bländande skifva som en sköld öfver molnbergen.

Ännu såg man från Olympen efter Glädjens vagn.

Först såg den ut som en stor falk, som med väldiga vingslag kastar sig från den ena sidan till den andra för att slå ned på sitt byte. Men ju längre bort den kom, dess jämnare föreföll dess flykt, och till sist liknade den en svala med spetsiga vingar, som pilsnabbt ilar fram genom luften.

Så blef den endast en liten mörk punkt, som försvann liksom när man kastar en sten i hafvet, – och Glädjen var borta.

* * *



Den första delen af Glädjens lustfärd gick lätt som när en sky sväfvar genom sommarluften.

Hon stod lång och smärt i sin triumfvagn och andades af fullt bröst eterns genomskinliga luft.

Hela himlahvalfvet glödde i morgonrodnaden, och det föreföll henne, som om beständigt nya världar rullades upp framför henne med de underbara molnmassor, som samlade sig och skildes likt luftiga böljor kring hästarnas hofvar.

Men plötsligt förändrades allt. Hon kände på en gång en tyngd öfver bröstet. Hon kunde endast med svårighet andas, och det såg ut som om äfven hästarne med ansträngning arbetade sig fram i en materia, som ville draga dem ned.

Vagnen sjönk sakta, och nu såg Glädjen, att hon närmade sig jorden. Framför henne låg ett stort haf, där tunga böljor kallt och hårdt jagade hvarandra, och öfver detta haf sväfvade som hvita måsar skepp och båtar med utspända segel.

Glädjen lät vagnen sänka sig allt närmare hafsytan, men kallt, salt skum slog upp kring hennes fötter, och hon styrde då in emot en bukt, där en flack, stenig strand inbjöd till en god hållplats.

Med ett knastrande ljud skrapade vagn och hästar mot stenarne, men hon lät vagnen stå, där den sjönk ned. Hästarne gjorde hon lösa, och vandrade därpå själf vidare för att se sig omkring.

Det var en ödslig plats, där ingen mänsklig boning syntes till, men alldeles invid kusten var upprest ett stängsel af groft sammanfogade grenar och trädstammar, och då hon närmade sig, såg hon genom träden en grön äng, som bredde sig likt en stor danssal. Ut öfver stängslet hängde långa buskar med hvita blommor. Det var häggblommor, som föllo i täta klasar och sakta strödde en doftande snö ned öfver Glädjens hufvud.

Hon försökte att finna en ingång till ängen, men då ingen sådan syntes till, kröp hon med ansträngning öfver den sammanflätade inhägnaden, och befann sig så inne på den gröna ängen.

Det var en stor, öppen plats, helt och hållet öfvervuxen med tätt, ljust gräs, och däri stodo tusen millioner gullvifvor och ringde med klockorna i vårvinden. Emellan dem växte hvitsippor och ljusblå violer, och två fjärilar flögo i en beständig, sväfvande cirkel fram öfver dem. På alla sidor var ängen omgifven af smärta träd.

Balsampopplar med ljusbruna, blanka blad, björkar med långa, hängande kvistar, hvarpå löfvet lyste som en genomskinlig slöja, lindar, som sträckte grenarne ända ned till jorden, popplar med sakta rasslande löf; – alla dessa träd viftade, susade och doftade kring den gröna ängen.

Glädjen stod ett ögonblick alldeles stilla.

Hon tänkte, att denna plats kanske var ett tempel, helgadt åt någon Gud, och att något för henne obekant väsen bevakade helgedomen, men ingen visade sig. Där syntes icke ett spår af något lefvande väsen, icke något altare, icke någon prästinna, och då började Glädjen dansa ensam rundt på den gröna ängen.

Hon höll armarne högt öfver sitt hufvud, böjde sig och lyfte sig, sprang och hoppade, medan hon sjöng med full hals. Till sist kastade hon sig på ryggen i gräset och sparkade med benen i vädret som en fölunge, som första gången är utsläppt på bete.

Så fick hon lust att plocka de underbara gula blommorna, som hon aldrig förr hade sett. De doftade svagt som violer, och deras stjälkar voro så spröda, att de knäcktes af vid den minsta beröring. Hon plockade först långsamt och försiktigt, men där fanns så många, och hon ville ha dem alla. Hon ref då af dem, handfulltals, samlade dem i sin klädning och plockade den så full, att det flöt öfver som i en alltför fylld vinbägare, och hälften af blommorna föllo på marken.

Så satte hon sig för att åter samla dem och började fläta kransar, men plötsligt hörde hon ett besynnerligt ljud i gräset bredvid sig, alldeles invid sin halfnakna fot, och hon fick se ett underligt djur; en lång, smal tingest, som liknade en lefvande gren, men blank och slät, slingra sig genom gräset. Hon ville slå det stygga djuret med en kvist, men då reste det sig på ända, öppnade gapet och räckte en klufven, spetsig tunga hväsande emot henne. Det liknade en af de ormar, som sno sig kring Esculaps staf, och med ett skrik sprang Glädjen upp, så att hon tappade alla blommorna.

Hon störtade emot inhägnaden, och kastade sig så häftigt öfver den, att hon ref handen blodig och det ena af hennes sandalband brast.

Hon fortfor att springa och skrika, till dess hon fick fatt i hästarne, som lugnt betade i det sparsamma gräset bland stenarna.

»Bort härifrån!» ropade hon. »Här lurar döden på oss! Skynda er, mina hästar! Upp i luften igen!»

Hon grep dem i manarne, spände dem hastigt för vagnen, och medan hon oupphörligt såg sig misstänksamt omkring, band hon ihop sitt sandalband, doppade den blödande handen i vattnet bland stenarne och steg därpå lätt i vagnen, gaf hästarne ett hvinande slag, och brusande som en svan steg åter charen med de flygande hästarne upp genom vassen och sväfvade ut öfver vågorna.

* * *



Öfver skogarne höjde sig en stor stad med kupoler och torn, som lyste och gnistrade i morgonsolen.

Dit ned hade Glädjen lust att komma, och hon saktade farten och lät charen sänka sig ned på ett stort, platt tak, hvars kopparplattor täckte den största byggnaden i staden.

Det var det kungliga slottet.

De fyra hästarne, som voro förspända i en rad bredvid hvarandra, slogo ännu med benen, böjde halsarne och frustade efter den långa luftresan, men Glädjen höll säkert i tömmarne och försökte att få dem att stå stilla och ordna sig i rad.

Som hon stod däruppe på det flata taket, lång och smärt på charen, hvars gyllene inläggningar gnistrade i solen, medan de fyra väldiga hästarne rörde sig i beständigt nya böjningar framför vagnen, såg det ut som om en staty af sällsynt skönhet plötsligt hade prydt slottet.

Det var fullt af människor på alla gator och torg, husen buro flaggor i glada färger, och det var tydligt att man firade en fest.

Glädjen hade också en känsla af, att hon hade kommit i rätta ögonblicket, och att hon prydde sin plats. Hon smällde med piskan i luften och böjde hufvudet som till hälsning mot alla de många, som sträckte på halsarna och förvånade frågade hvarandra, hvad synen på slottstaket skulle betyda.

Hon trodde att det var med glad öfverraskning man skulle se hennes ankomst, men hon fick snart erfara, att hon misstagit sig.

Människorna där nere började att hyssja och hvissla. Man kastade först jord, sedan grus och småsten och till sist riktigt stora stenar upp emot henne. Hon lyfte på fötterna, för att de icke skulle träffa henne, men då de började hagla tätare och tätare, blef hon ond.

»Är det så ni mottaga Glädjen?» sade hon med rynkade ögonbryn. »I som inte kännen mig, borde tacka himlen för att jag är kommen! Men jag stannar ingenstans, där jag inte är välkommen! Om ett ögonblick skolen I inte finna mig mer!»

Hon gaf hästarne ett slag, hvars hårdhet sade dem, att de genast måste lyda, och snabbt som en fogel lyfte sig åter charen med gudinnan och försvann lika plötsligt som den kommit.

Glädjen sänkte sig åter ned i en stor park, som sträckte sig bakom slottet, och där lät hon hästarne beta, medan hon själf begaf sig till palatset. Hon ville dock vara gäst vid den kungliga taffeln.

Hon kom springande uppför den breda trappan, som förde in till vestibulen, och där stod en hel rad betjänter i underliga dräkter. De buro hvita, konstgjorda peruker, korta byxor och skor med onaturligt stora rosetter och spännen. På händerna hade de hvita handskar, och i handen hvita stafvar. Förresten stodo de alla så styfva och orörliga, som om de varit dockor och icke lefvande människor.

Glädjen ville gå förbi dem och in i den stora salen, hvarifrån hon hörde musik, men den förnämsta af betjänterna, en, hvars hvita staf var längre än de andras, och hvars hvita handskar gingo långt utanför hans fingrar, sträckte stafven emot henne och sade i en torr ton:

»Ingen kommer in här. Hans Majestät behagar att äta frukost. Hans Majestät behagar att fira sin höga födelsedag!

»Men jag är Glädjen,» svarade hon och såg honom vänligt i ansiktet, »mig kan inte kungen undvara vid sin fest.»

»Hvad befalls?» frågade betjänten åter och mönstrade henne från hufvud till fot. »Hvad är det för en dräkt fröken bär? Skall ni stå med i tablåerna, som man arrangerar i afton till ära för Hans Majestät?»

Glädjen förstod icke ett ord af, hvad han sade, och ville utan vidare gå förbi honom. Hon var van att befalla och icke att lyda, men man spärrade vägen för henne.

Då tog hon en af de närmaste lakejerna i kragen och ruskade honom, så att han var nära att kväfvas i sin strama halsduk. De andra skyndade till för att försvara honom, och det höll på att bli ett riktigt slagsmål, då Glädjen plötsligt hittade på en lättare utväg.

Hon bet sig i underläppen, och i det samma blef hon osynlig, och gick så förbi alla lakejernas näsa rakt in i den kungliga matsalen.

Där var så underligt tyst.

Ett långt bord, som gick genom hela salen, var fullsatt med en ofantlig mängd fat och dryckeskärl, och rundt om bordet satt en rad stela herrar, som voro ännu mera utpyntade än lakejerna utanför.

Vid ena ändan af bordet satt kungen, och bakom hvar annan stol stod en lakej, som aktade på hvarje vink och ständigt bar fram nya rätter.

Glädjen trodde först, att det var några af herrarne, som sjöngo och spelade. Uppe i Olympen var hon van vid, att Apollo själf förskönade måltiden med sitt strängaspel och sin sång, men hon såg nu, att de män, som utförde musiken, sutto i ett angränsande rum, där de med stor kraft behandlade sina olika instrument. De trummade och blåste, så att man knappt kunde höra, hvad man själf sade. Men det var då icke heller så nödvändigt, ty de flesta sade ingenting, eller något, som de lika gärna kunde ha tegat med. Man arbetade blott med gafflar och skedar, som om man ville öfverträffa hvarandra i hvem, som kunde förtära det mesta på kortaste tid.

Det var otroligt huru mycket vin alla dessa herrar kunde dricka, och rödare och rödare i ansiktet blefvo de, och högre och högre dundrade musiken.

Glädjen såg på kungen, om han skulle vara glad vid sin fest. Men han satt mörk med sänkt panna, som om hans tankar voro långt borta.

Nu reste sig en af de förnäma herrarne med glaset i handen, och Glädjen tänkte:

»Nu blir det sång; det var då inte för tidigt!»

Men det blef ingen sång af.

Den förnäma herrn höll ett långt tal till kungens ära, men oaktadt Glädjen icke var dum och hörde noga efter, kunde hon dock hvarken få mening eller sammanhang i hvad mannen sade. Det var bara fina ord, som han kastade om hvarandra som man kastar boll, och ju längre han talade, dess mörkare blef kungens panna. Glädjen tyckte till sist, att det blef så outhärdligt ledsamt, att hon gäspade högt, – så högt, att alla herrarne vid bordet förfärade sågo på hvarandra. Hvem kunde ha gäspat, när man drack kungens skål?

Men kungen själf drog på munnen, och det var det enda leende på hans ansikte, som Glädjen såg.

Den förnäma herrn talade ännu, då hon osynlig gick utför trapporna och sprang ut i parkens alléer.

Det var en härlig trädgård, nästan lika härlig som en af dem uppe i Olympen, och rosor och liljor blommade bredvid hvarandra. Solen lyste så starkt på de stora, gröna gräsplanerna, och Glädjen begaf sig in i skuggan af en lindallé för att kunna promenera i fred och höra på trastarne, som sjöngo i buskarne.

Ett litet stycke framför henne fick hon ögonen på en man, som såg ut att gå i djupa tankar.

Han höll ett papper i ena handen och en blyertspenna i den andra, och då och då skref han något på papperet i korta rader. Ibland blef han stående och stirrade upp i träden, och Glädjen såg också dit upp, då hon trodde att det var något han sökte uppe i trädtopparne. Så stannade han igen helt plötsligt och såg på sina egna skor, eller stirrade ut i luften, som om han såg syner.

»Han är kanske inte riktigt klok,» tänkte Glädjen, och hon närmade sig honom och lade handen på hans skuldra.

»Är du sjuk, min vän?» frågade hon. »Du tycks inte se den härliga sommardagen, som omger dig.»

Han såg ut, som om han plötsligt vaknade ur en dröm skakade med en förtretad rörelse hennes hand från skuldran och sade i gnatig ton:

»Stör mig inte! Jag diktar!»

»Är du diktare?» frågade Glädjen, och hennes ansikte lystes upp af varmt dellagande. »Har ni också diktare här nere på jorden?»

Mannen stirrade på henne utan att veta, hvad han skulle svara. Nu var det han, som trodde att denna underliga flicka icke måtte vara riktigt vid sitt fulla förstånd.

»Är du en diktare,» fortfor hon och räckte honom en ros, som hon i förbigående plockat. »Då måste mitt sällskap vara dig kärt, ty jag är Glädjen!»

»Glädjen,» återtog han med samma tvära stämma som förr. »Hvad är det för nonsens! Glädjen finns inte! Glädjen är bara en illusion!»

»Jaså,» svarade hon och ansträngde sig för att hålla skrattet tillbaka. »Hvem har gjort den upptäckten?»

»Det är en modern upptäckt,» svarade han, »en af de allra nyaste och finaste. Lifvet är ett elände. Det lyckligaste skulle vara, att dö så snart som möjligt, men det allra lyckligaste att aldrig ha blifvit född. Det är just om dessa sorgliga sanningar den dikt handlar, som jag håller på att skrifva.

Glädjen såg misstänksamt på det papper han höll i handen, som om det varit ett farligt djur, som ville bita henne.

»Du kan väl i alla fall inte neka till, att Glädjen finns? frågade hon oroligt.

»Jo, det kan jag verkligen,» svarade mannen. »Ja, det vill säga en flyktig, öfvergående illusion, som hjälper människorna att för ett ögonblick glömma sitt medfödda elände, – men glädjen själf! De amsagorna ha vi lyckligtvis längese’n vuxit ifrån! Hvem i det nu lefvande människosläktet har väl någonsin kännt glädjen?»

»Jag måste tro på den!» svarade hon, och hennes läppar började darra. »Jag är Glädjen, och jag kan väl inte tvifla på min egen tillvaro. Se här! Rör vid mina armar och händer! Se här mitt hår!» Hon drog ned sin långa fläta och slog honom med den öfver armen. »Se in i mina ögon! Kan du tvifla på, att jag finns, och att jag är Glädjen?»

Han såg på henne med en slö, öfverlägsen blick.

»Du är galen, min vackra flicka, det är hvad du är! – Nu skall du få höra, hvad en förnuftig människa säger om saken!

Han rullade upp sina papper och började läsa:



»Den dödens pestdunst, hvari jag är född,

Med evig dimma solen för mig skymmer!

Hvad hjälper det, att – – – »



»Hvad är det där för smörja!» ropade Glädjen och slog med sin flata hand på manuskriptet, så att alla de lösa pappersbladen dansade nedför alléen och flögo in i buskarne.

Diktaren kastade en rasande blick på henne.

»Akta dig!» ropade han. »Skynda dig och hjälp mig att fånga dem! Du vet inte hvad människorna komma att mista, om min dikt går förlorad!»

Men Glädjen brast ut i ett högt och klingande skratt och sprang läll som en hind öfver den stora, ljusa gräsplanen. Hon ville bort och se hvad som blifvit af hästarne.

* * *



Hon fann dem lugnt betande i skuggan af några kastanjeträd, och fortsalie då sin väg genom parken.

Vid en af utkanterna fann hon en liten grind, som hon öppnade, och som ledde ut till den offentliga promenadvägen, hvilken under skuggan af en dubbel allé af lönnträd slingrade sig längs ån.

Det var den hetaste tiden på dagen, och endast få promenerande syntes till, men då Glädjen fortsatte vägen längre ut emot skogarne, fick hon öga på två unga människor, en man och en kvinna, som gingo med armarne om hvarandras lif, medan deras ansikten nästan berörde hvarandra.

De tycktes fördjupade i ett hviskande samtal, och Glädjen log vid tanken på alla de varma ord, som dessa två lyckliga skulle säga hvarandra.

Länge gick hon med ljudlöst lätta steg bakom dem på det täta gräset, men till sist kunde hon icke motstå att närma sig. Det föreföll henne, som om hon skulle vara en välkommen tredje man i deras sällskap. Då hon hade kommit tätt bakom dem, lade hon en arm om halsen på hvar och en af dem och stack fram hufvudet emellan dem.

Med ett utrop af förskräckelse flögo de från hvarandra.

»Blef ni rädda?» frågade gudinnan förvånad. »Hvarför bli människorna alltid rädda, när jag kommer; jag, som är Glädjen!»

Den unga flickan såg på henne med en förskräckt och misstänksam blick, men ynglingen räckte henne handen.

»Är du glädjen,» sade han, »då borde vi sannerligen be dig vara välkommen. Glädje är just hvad vi ha saknat och bäst behöfva.»

»Huru?» frågade hon och såg förvånad från honom till hans väninna. »Har jag icke sett rätt? Är icke hon din älskade?»

Ynglingen nickade.

»När du ser henne, kan du inte tvifla på, att jag älskar henne,» svarade han med strålande ögon.

»Och du?» frågade Glädjen. »Återgäldar du inte hans ömhet? Är hans kärlek dig en börda?»

Den unga flickan svarade endast med att slå båda armarne kring sin älskades hals och med ett uttryck af den mest hängifna ömhet se upp i hans ansikte.

»Detta förstår jag inte,» sade Glädjen. »Ni älska hvarann! Ni äro unga och vackra! Ni gå under gröna träd vid en sorlande ström och växla kyssar och ömma blickar, och ni tala om att sakna glädjen. Hvad menar du därmed?» frågade hon och vände sig med en häftig rörelse till den unge mannen.

»Jag menar,» svarade han, »att detta blott är ett stulet ögonblick, men jag vill äga henne, föra henne hem till mitt hus som min hustru, behålla henne dag och natt, arbeta för henne och glädja mig med henne; – men, ser du, vi äro fattiga! Mitt arbete inbringar mig knappt så mycket, att jag själf kan lefva däraf. Ännu har jag intet att bjuda henne, och vår ungdom kan vara försvunnen, innan jag kan skaffa allt, som behöfs till ett gemensamt hem.»

»Behöfva då ni mänskor så mycket för att kunna lefva?» frågade Glädjen.

»Det kan du väl förstå,» svarade den unga flickan i en halft förnärmad ton, »hvad tror du det kostar, att skaffa sig ett vackert hem med möbler, sängkläder, linne och husgeråd? Det vill mycket pängar till för att kunna hålla sig en tjänare eller två, för att kunna köpa sig lätta kläder om sommaren och varma kläder, när kölden kommer, för att kunna skaffa sig nya hattar och skor, paraply för regnet och parasoll för solen; böcker skola betalas bos bokhandlaren, noter hos musikhandlaren. Och så alla bjudningar! Tänk, hvad det kostar att göra gästabud, och att skaffa sig fästdräkt till de gästabud, hvartill man blir inbjuden. Hvad tror du, att allt detta kostar? Och hvar skola vi ta pängarne ifrån?»

Glädjen drog en djup suck.

»Behöfver ni allt della för er kärlek, ja, då undrar jag inte på, att ni lider. Jag blef alldeles het bara af att höra er tala om det!»

Den unga flickan lät hufvudet sjunka, och torkade sina ögon med afvigsidan af handen.

»Hör,» sade Glädjen och grep henne raskt i armen. »Försök att låta bli att tänka på allt det där! Hvem vet, hvad nästa dag kan föra med sig! – Men se, nu har ni ju lyckan att gå vid hvarandras sida. Se öfver edra hufvuden, hur löfvet viftar och fladdrar! Se vattnet där ute i strömmen, som gnistrar som guldstänk i solen! Är icke allt detta glädje? Hvarför vill ni förmörka all denna lycka med oroliga tankar?»

»Ni måtte vara en ofantligt opraktisk ung dam,» svarade den unga flickan och kastade en kritisk blick på Glädjen. »Inte alla kunna som ni vara klädda i fantasidräkt med sandaler på fötterna och krans på håret!»

»Ni är härlig!» afbröt den unge mannen och sträckte handen mot Glädjen, »härlig som ingen jag har sett – näst henne!» Han böjde sig och tryckte en kyss på sin älskades panna.

»Låt henne gå!» hviskade den unga flickan, »hon stör oss!»

Men Glädjen var redan på väg bort från dem.

»Jag kom inte för att gräla med er,» sade hon. »Jag kom för att lysa öfver er kärlek. Men jag ser, att ni hälst äro mig kvitt, och ni skall inte möta mig så snart igen!»

Med dessa ord sprang hon öfver en häck, som skilde två vägar åt, och vände tillbaka till staden.

Mer än halfva dagen var redan förbi, och hon hade ännu icke haft minsta glädje af sin lustfärd.

Värmen var tryckande, och jordens luft hade från första ögonblicket verkat så underligt kväfvande på henne.

Hon kände på en gång både törst och hunger, i synnerhet törst, och då hon ingenstädes såg någon källa, gick hon in i en trädgård, där hon såg ett litet lius, som ljust och inbjudande skymtade mellan gröna träd. Upp utmed väggarne slingrade sig vinrankor och rosor, framför huset låg en stor hund och sof på gräsplanen, och från ett dufslag på gården flögo dufvorna ut och in och kretsade kring blomsterhäckarne.

Hon stannade vid ett af husets hörn och lyssnade.

Två flickor grälade högt i köket. De beskylde hvarandra ömsesidigt för att ha tagit broderparten af den frukt, som kommit ut efter middagen.

Glädjen smög sig sakta förbi. Då hon såg, att det fanns människor inne i rummen, bet hon sig i läppen, ty hon trodde det säkrast att göra sig osynlig.

I ett af sidorummen, där markiserna voro nedfälda mot solen, satt en halfvuxen pojke med händerna för öronen och läste i en bok. Ett stycke ifrån honom satt hans lärare med en tidning. Då och då lyfte läraren på hufvudet och såg på gossen.

»Sofver du?» frågade han. »Det får du inte! Du vet, hvad du skall hinna innan kvällen.»

Gossen gäspade och lät hufvudet sjunka ned på armarne.

»Sofver du!» ropade läraren. »Vill du laga att du läser, din lata slyngel!»

»Låt mig gå ut och läsa i trädgården,» bad pojken med ynklig röst. »Det är så hett här inne!»

»I trädgården!» återtog läraren. »Jo, jag känner nog till hvad det blir af, när du läser i trädgården. Då leker du bara med Ajax eller skrämmer dufvorna eller äter omogna äpplen. Nej, du stannar vackert där du är, min gunstig junker.»

Gossen sparkade med benen.

»Jag förstår inte ett ord af det här sattyget!» sade han i en upprorisk ton. »Det är mycket bättre, att jag går ut.»

»Jaså, du svär, din oförskämda pojke!» ropade läraren, steg upp och gick bort och nöp honom ganska eftertryckligt i örat. »Du tillåter dig att svära öfver Horatius. Det är inte nog med, att du hela vintern har varit så lat och oefterrättlig, att du går och skaffar dig underbetyg till examen; nu skall man inte häller kunna få dig att inhämta hvad du försummat, i sommar! Men kan du inte ditt pensum till klockan fem, så får du inte lof att gå och bada med de andra gossarne i kväll; – nu vet du det!»

Gossen svarade endast med att uppstämma ett tjut af vrede och förargelse.

»Stackars gosse!» tänkte Glädjen, »om jag bara finge lof att ta honom;» men hon vågade icke, hon började bli rädd för människorna.

Hon såg, huru gossen åter med slocknad blick fortsatte sin läsning.

I ett annat rum sutto två unga flickor och sydde.

Den ena fållade långa tygremsor på en symaskin, den andra lade dem i en oändlig mängd små veck och sydde fast dem med täta stygn.

»Tror du vi bli färdiga i dag?» frågade den ena, som lade vecken.

»Det tror jag knappt,» svarade den andra med hög röst för att döfva maskinens rassel. »Vi skola ju ha garneringar ända upp till lifvet. Jag har sett det i den sista modejournalen.»

Den andra kastade en längtansfull blick ut genom fönstret.

»Det är en härlig dag ute! Det skulle nog vara skönt, att ligga i höstackarne och se på skyarne,» sade hon med en suck.

»Det ha vi verkligen inte tid att tänka på,» svarade hon vid maskinen och lät den rassla vidare som ett järnvägståg. »Eller vill du kanske nöja dig med din gamla hvita klädning till bjudningen i morgon?»

»Nej, tack skall du ha!» svarade den andra och började åter sy af alla krafter. »Får jag inte min klädning färdig, så går jag inte alls med.»

Glädjen slog sakta med rosenrankorna mot rutan. Hon ville förmå dem att se upp från arbetet. Men de lyfte icke på hufvudet, icke ens då gudinnan tog en hel handfull rosor och kastade den in genom det öppna fönstret.

I familjefaderns arbetsrum satt han själf vid skrifbordet och förde räkenskaper. Hans hustru stod bredvid honom med ett uttryck af djupt bekymmer. Det såg ut som om hon var dragen inför högsta domstol.

»Jag säger dig ännu en gång,» sade mannen och slog handen eftertryckligt i bordet. »Det användes för mycket pängar här i huset! Jag fordrar bestämdt, att din månadsräkning både hos slaktare och bagare blir mindre. Sex kalfstekar på en månad! Man skulle kunna tro, att vi vore mänskoätare!»

»Du vet själf, huru mycket främmande vi ha haft,» sade frun med ynklig röst. »En dag alla gossarnes kamrater, ständigt folk, som kommer och går. Jag kan inte föda dem med luft!»

»Gör hvad du vill!» svarade han. »Bara utgifterna bli mindre. Det gäller inte endast att få det att nätt och jämnt räcka till; vi måste tänka på framtiden! Hvem vet hur länge jag kan arbeta, och se’n, när jag inte duger till något mera, måste man ha lärt sig, att kunna undvara kalfstekarne.»

»Jag gör så godt jag kan,» svarade frun igen. »Jag tänker inte på annat än hushållet hela dagen.»

»Ja, hvad skulle du egentligen annars tänka på som en god husmor?» frågade han förargad. »Hvad tänker jag på, annat än att skaffa pängar? Då måste du finna dig i att endast tänka på, att hushålla med dem. Lifvet är nu en gång sådant!»

»Jag längtar i alla fall efter något annat ibland!» sade hon sakta.

»Hvad skulle det kunna vara?» frågade mannen gnatigt.

»Jag vet inte själf,» svarade hon. »Något lyckligt! Något, hvars närvaro man anar!»

Hon tryckte händerna mot bröstet och såg sig omkring.

Glädjen gick osynlig förbi henne och log emot henne.

* * *



Ute i skogen fanns en liten sjö, och den gick Glädjen förbi på vägen tillbaka till staden.

Vid sjön låg en mängd flata stenar, och Glädjen samlade hela sin klädning full och började kasta smörgås med dem.

Det roade henne, att se dem hoppa som små, lätta djur med många klingande slag bort öfver vattenytan.

Men medan hon kastade stenarne, tänkte hon på allt, hvad hon sett, och för hvar ny tanke, som uppstod hos henne, slog hon en sten hårdare öfver sjön. Till sist kommo de susande med en sådan fart, att det såg ut, som om hon höll på att bombardera en fiende.

»Stackars eländiga uslingar,» mumlade hon mellan läpparne, medan stenarne flögo öfver vattnet. »Mig ta de emot som en ovän och visa tillbaka som en fiende! Mig behöfva de bäst af allt, och mig tänka de på sist af alla! Hvem har förblindat deras ögon, att de plåga sig utan mål?»

Hon kastade den sista stenen med ett plumsande midt ut i sjön, doppade händerna i vattnet, och gick därpå med hastiga steg tillbaka till staden.

Solen började sjunka, och en plötslig längtan betog henne efter de svala brisarne på Olympens klippor. Hon hade kommit in på en annan väg, än den hon följt vid utgången af staden, och då hon nu kom in genom stadsporten, stötte hon på de fattigas kvarter.

Smutsiga gator, förfallna och försummade hus utgjorde denna del af staden.

Blott få män syntes till, då de flesta voro borta i arbete, men kvinnor och barn med sjukligt och lidande utseende, stirrade med förvånade ögon på henne från de öppna dörrar hon gick förbi.

I alla dessa ansikten stod skrifvet så tydligt som om det vore ristadt med eldskrift:

»Hvad skola vi äta? Hvad skola vi dricka? Hvad skola vi kläda oss med?»

Med förskräckelse såg hon dessa barnansikten, hvilka hade ett uttryck, som om det vore gamla män och kvinnor, ett uttryck af nöd och för tidig erfarenhet.

Hon lyfte hakan på en och annan af dem och såg in i deras melankoliska ögon, men de sågo dystert och fiendtligt tillbaka på henne.

Kvinnorna sträckte hufvudena långt ut genom fönsterna för att se efter henne. Något så främmande, så besynnerligt, hade de aldrig förr sett. En mor, som satt utanför dörren med sitt lilla barn vid bröstet, reste sig med ett skrik och ville fly, då Glädjen närmade sig.

Hon trodde, att den främmande ville skada hennes barn.

»Hvarför blir du rädd för mig?» frågade Glädjen mildt. »Jag vill bara göra dig godt! Jag är Glädjen!»

»Jag känner dig inte,» svarade kvinnan med skälfvande röst. »Jag har aldrig sett dig förr och aldrig hört talas om dig. Gå här ifrån! Gå! Skynda dig!»

Några halfvuxna pojkar, som ett stycke där ifrån hade sett Glädjen tala vid kvinnan, började säga till hvarandra:

»Såg ni? Hon ville stjäla barnet! Hörde ni modern skrika? Det är bestämdt en häxa, som har kommit för att fördärfva och förgöra oss allesammans!» Och så började de uppstämma höga skrik och tjut, hvissla i fingrarne och kasta grus och smuts efter Glädjen.

Flera och flera samlade sig, och alla ropade med en mun:

»Bort med dig! Ge dig af här ifrån! Hvad ha vi med dig att skaffa?»

I en stor skara började de springa efter henne under högljudda hotelser och förbannelser.

Hon vände sig först om för att slåss med dem, men då hon såg hela denna här af utsvultna, bleka och trasiga stackare, försvann all vrede ur hennes hjärta. Hon hvarken ville eller kunde hämna sig.

Hon bet sig i läppen och var plötsligt försvunnen för dem.

De stannade alla som förlamade och stirrade förskräckta längs den smala gatan, där hon nyss hade sprungit som ett jagadt djur framför dem.

Glädjen hade icke gått länge, förrän hon såg framför sig två stora palats, det ena större än det andra. Till hvart och ett af dem hörde en stor gård, omringad af murar, och i muren var en port, hvars järnsmidda galler var stängdt.

Hon undrade, hvilken mäktig furste, som kunde äga dessa praktfulla byggnader, men hon vågade icke gå dit in. Hon kände nu allt för tydligt att människorna voro hennes fiender.

Men hon vände sig till en af de soldater, som tycktes hålla vakt framför det första stora palatset, och frågade med ödmjuk röst:

»Skulle du vilja upplysa mig om, hvem som bor i detta sköna slott?»

Han såg på henne med en underligt föraktfull blick och svarade:

»Slott! Ser du inte, att det är ett fängelse!»

»Ett fängelse?» frågade hon. »Hvad vill det säga? Hvem bor där?»

»Naturligtvis fångarne!» svarade soldaten, som stannade och såg på henne med nyfikna ögon. »De som ha stulit och mördat, svurit falskt och bedragit och andra saker, som betala sig illa.»

Glädjen kände, att hon blef kall öfver hela kroppen.

»Sitta de där alltid?» frågade hon. Orden hade svårt att komma fram.

»Det beror på!» svarade soldaten, som började gå fram och tillbaka med afmätta steg. »En och annan kan väl slippa ut igen, men de värsta måste finna sig i att hålla till godo med lägenheten hela lifvet.»

Det svartnade för Glädjens ögon. Hon såg upp till de små remnor, som utgjorde cellernas fönster.

»Sitta de där uppe?» frågade hon i hviskande ton och pekade mot fängelset.

»Ja, det göra de,» svarade soldaten. »Har du så stor lust att få se dem, så kan det kanske låta sig göra.»

»Tror du jag skulle vara välkommen?» frågade Glädjen. »Tror du att de skulle ta väl emot mig?»

»Hur skall jag kunna svara på det,» sade soldaten kort. Han tycktes ha tröttnat på hennes många frågor. »Kanske skulle de tycka, att du är en ganska oväntad gäst, men det kan också hända, att de ta lifvet af dig.»

»Jag törs inte!» sade Glädjen sakta efter att ha betänkt sig ett ögonblick. »Inte i den här dräkten. De, som inte kunna se solen och blommorna, böra inte se mig, som kommer med krans om håret. – Men där uppe, i det andra stora slottet? Hvem bor där?»

»Det är ju sjukhuset,» svarade soldaten och vände henne ryggen för att fortsätta sin gång. »Där finnas tre hundra sängar, alltid upptagna af sjuka människor.»

Glädjen gaf soldaten en nick och närmade sig gården till det stora lasarettet. Vid porten häjdades hon af portvakterskan.

»Hvem är ni?» frågade hon och mönstrade Glädjen från topp till tå. »Hvem vill ni tala med?»

»Jag vill upp till de sjuka,» svarade Glädjen. »Jag tror det skulle göra dem godt att se mig.»

»Jag kan inte släppa in er i den där kostymen, fröken,» sade portvakterskan och skakade på hufvudet. »Man kommer inte springande så där med bara ben, med guldbälte om lifvet och fladdrande hår. Det passar sig verkligen inte.»

»Det är min bästa klädning, svarade Glädjen och lyfte på en flik af den. »Se, hur vackert den är väfd. Den liknar skyar med solstrålar. Och lukta på mina blommor! De äro ännu alldeles friska! De vissna icke förr än jag själf kastar dem för att plocka en ny krans!»

»Det kan vara mycket bra,» svarade portvakterskan, »men det är så ovanligt. De sjuka skulle inte tycka om det.»

»Och jag är nu säker på, att de skulle tycka riktigt bra om mig,» svarade Glädjen. »Jag är så glad, att när jag sitter en stund och håller en människas hand, så blir hon också glad. Var snäll emot mig! Låt mig få slippa in!»

Men portvakterskan var obeveklig.

»Ja, om ni först vill gå hem och klä’ om er,» svarade hon endast.

»Gå hem,» upprepade Glädjen, »det är lätt sagdt! Men det är en lång väg här ifrån till Olympen, och förresten likna alla mina andra dräkter den här. Det är bara färgerna, som äro olika.»

»Ja, då måste ni gå!» sade portvakterskan och slog igen järngrinden midt för Glädjens ansikte.

Hon förblef alltjemt stående och såg upp mot den stora, tysta byggnaden framför henne.

Hon stack in ansiktet genom järngallret och klämde alla sina hvita fingrar fast kring järnstängerna.

»Låt mig slippa in!» bad hon ännu en gång, »jag tror, att de längta efter mig!»

Men portvakterskan låtsade, som om hon icke hörde, och gick till sist in i sitt rum och slog igen dörren efter sig.

Det började lida mot kvällen, och skuggorna blefvo långa. Glädjen tänkte, att nu var det snart på tiden att vända tillbaka hem.

Men ett godt minne ville hon dock gärna föra med från jorden. Ett ställe ville hon gärna ha blifvit väl mottagen.

Hon lyfte hufvudet och fick öga på ännu en stor byggnad, en lång, hvit byggnad, omgifven af träd och blomsteranläggningar. Allting där inne såg gladt och ljust ut, och i hopp att nu få veta något godt, frågade hon en af de förbigående:

»Hvad är namnet på detta palats? Och hvilken mäktig furste bor där?»

Den tilltalade såg på Glädjen.

»Är du en främmande här i staden? Vet du inte, att det där är hospitalet? Där, hvar de sinnessvaga och vanvettiga sitta innespärrade.»

»Är det också folk, som har stulit och mördat? frågade Glädjen förfärad.

»Inte just det,» svarade den andra, »det är människor, som förlorat bruket af sitt förstånd genom att ha lefvat i allt för stor sorg eller allt för mycken glädje, och hvilkas själsljus nu är släckt.»

»Hvad är det för ord du talar?» ropade Glädjen vred. »Tror du, att någon människa mister sin själ genom att lefva i glädje? Fråsseri och dryckenskap, lättsinne och ett djuriskt lif, kallar du det glädje? Skämmas skulle du, att missbruka Glädjens lyckliggörande namn!»

Glädjens ögon tindrade så vredgadt, att mannen tog af sig hatten.

»Jag ber så mycket om ursäkt,» sade han, »men när folk dricker och lefver om, tills de bli galna, kalla vi det här på jorden för att de roa sig.»

Glädjen vände honom hastigt ryggen. Hon mera sprang än gick till slottsparken, där hon hade lämnat hästarne att beta.

Med darrande händer spände hon dem för charen, och då hon själf steg upp i den, torkade hon stoftet af sina fötter på vagnssteget.

Hon strök lockarne bakom öronen, lyfte hufvudet och gaf alla fyra hästarne en svängande smäll. I det samma charen höjde sig från jorden, utstötte Glädjen ett skrik, ett skrik af befrielse, som klingade så jublande, att alla skator och kråkor i den kungliga parken störtade upp ur träden med utbredda vingar.

Hän öfver trädtopparne, ut öfver hafvet gick Glädjens flygande char.

Den steg och steg och försvann i aftonrodnaden. Några fiskare, som lade ut sina nät vid stranden, stannade i arbetet vid ett underligt ljud.

Det ljöd som en aflägsen, dämpad åska och där emellan ett klingande ljud, som när man slår tunna metallplattor mot hvarandra.

»Var det i himlen eller på jorden?» frågade de hvarandra och lyssnade.

Men det var pukor och cymbaler, som från Olympen hälsade Glädjen välkommen, då hon med sina flygande hästar stormade upp genom aftonrodnaden till Elysium.

* * *





SORGENS FLYKT



Sorgens flykt

Sorgen satt vid världens yttersta haf med hakan stödd i handen och såg med sina trötta ögon ut öfver den böljelösa ytan.

I detta haf rörde sig intet. Hvarje rörelse nedsjönk som förstenad inför Sorgens liflösa blickar. Allt omkring var dödstyst, och de enda lefvande varelser, som syntes till, voro Sorgens stora hvita foglar, som sutto på stenarne vid det orörliga hafvet och stirrade ut i den mjölkhvita luften.

Sorgen lyfte ibland sin hand; – den högra, – den venstra, och då flög en af de stora foglarne med ljudlösa vingslag bort öfver hafvet för att bringa ett af de bud, som alla bäfva för att få.

Nu satt Sorgen orörlig och såg ut öfver hafvet, där de sista solstrålarne slocknade.

Plötsligt lyfte hon sitt hufvud och lyssnade. Långt, långt borta, som om det kom från solstrålarne, som döko ned mol horisonten, klang ett underligt ljud. Det lät som när två tunna silfverplattor dallrande klinga mot hvarandra.

»Hvad är detta?» frågade Sorgen. »Hvarifrån kommer denna klang?»

»Det är cymbalerna från Olympen, som helsa Glädjen välkommen tillbaka,» svarade luftens andar.

»Har Glädjen någonsin varit borta från Olympen?» frågade Sorgen.

»En dag,» svarade luftens andar. »En dag var Glädjen borta för att besöka jorden.»

»Och jordens barn, gjorde de icke allt för att med våld hålla Glädjen kvar?» frågade Sorgen.

»Människorna kastade stenar efter Glädjen» svarade luftens andar.

Då log Sorgen på sitt eget glädjelösa sätt, och hon satte sig åter med armen stödd mot knät och hakan hvilande i handen och såg ut öfver det böljelösa hafvet, der solen hade sjunkit.

Men medan hon satt der i natten under den stjärnlösa himlen, tänkte hon nya och underliga tankar.

»Människorna ha kastat sten efter Glädjen,» tänkte hon. »Kanske skola de taga bättre emot Sorgen. Hvem vet? Kanske skulle de älska mig! Något måste människorna älska?»

Väl hade Sorgen många gånger sändt sina stora, tysta foglar som hälsning till människorna, och där de hade sväfvat fram eller slagit sig ned, där hade skräck och ångest spridt sig, men själf hade Sorgen icke satt sin fot på jorden. Hon hade närmat sig andra stjärnor och planeter, men så snart hon vågat beträda en värld, där väsen lefde, hade alla och allt samlats för att förjaga henne.

Nu fick hon lust att försöka, om det icke skulle kunna finnas plats för henne på jorden.

Hon ville så gärna älskas. Hon satt så hopplöst ensam vid världens yttersta haf.

Och då det blef morgon lyfte hon sina långa svarta vingar, sträckte ut dem som två ovädersskyar och sväfvade ljudlöst öfver hafsytan som en jättestor nattfjäril.

Då hon såg jordens rundning lyfta sig öfver hafsytan, saktade hon flykten. Det var som om hon plötsligt kände en ängslan, som hämmade henne.

Alla de vindar, som buro ut från land, hväste emot henne, som om de redan kände luften från hennes vingslag.

»Jag skall vänta», tänkte hon, »jag skall först försöka med min skugga!»

Och så lyfte hon sig i hela sin längd upp öfver himlen, bredde ut vingarne i deras fulla spännvidd och sväfvade så som en glada i luften.

Då kastade Sorgen sin skugga vidt ut öfver hafvet, långt uppåt himlen och öfver hela den blomstrande jorden.

Sorgens skugga var icke svart. Den hade alla möjliga dunkla, underbara färger; violettblått och mörkgrönt; en hotande, purpurröd glöd brände under det bruna, på sina ställen var den mild och blå, och allt, som den föll på, förändrade den.

Det skinande blå hafvet blef violett och oväntade, osynliga hemligheter, som hvilade på dess botten, kommo fram som dunkla färgfläckar under Sorgens skugga.

De ljusgröna åkrarne blefvo blå, de mörkgröna skogsdjupen flammade i purpur. Allt blef så rikt och underligt.

»Hvad är det?» frågade människorna hvarandra och sågo sig omkring. »Hvad är detta hemlighetsfulla, dunkla, bedårande, som vi icke ha märkt förr?»

Och människorna började att älska Sorgens skugga.

Det blef en besynnerligt kvalmig luft öfver jorden, så att ingen riktigt kunde andas, och människorna sade, att nu först var det skönt att lefva. Förr hade de så tanklöst fyllt lungorna med luft, nu gjorde hvarje andedrag ondt, och de måste hålla sig för bröstet och tänka öfver den smärta de kände.

Solskenet hade förr gladt människornas hjärtan, men solskenet föll alldeles i onåd, nu, då Sorgens skugga hade visat sig. Solskenet kunde vara bra för barn och bönder, sådana, som endast leka eller arbeta, men för människor, som tänka, var solskenet allt för välkändt. Nej, Sorgens skugga, den var värd att se på och grubbla öfver.

Och alla de, som kunde tala om sina tankar i ord eller toner eller färger, började att lofprisa Sorgens skugga. Sångerna ljödo så klagande och längtansfulla, att de uppväckte dofva, ängslande känslor och fingo människornas hjärtan att darra af en djup smärta.

Ingen ville se eller höra något, som talade om glädjen. Glädjen hade ju flytt långt från jorden. Alla ville bada sig i detta dunkla vatten, som gaf kallrysningar och aningar om döden. Och Sorgen hörde med välbehag alla de lofoffer, som man bragte hennes skugga, och hon bredde vingarne ännu längre ut och lät dem dölja solen.

Och människorna mättade sina hjärtan med sorgesånger, och funno en underlig och obekant glädje vid att känna sina tårar falla varma öfver kinderna, när de endast nämnde Sorgens skugga. Deras hem föreföll dem tomt och kallt, deras arbete glädjelöst, de tänkte blott på ett, de längtade blott efter ett, att krypa djupare och djupare in under Sorgens skugga.

Sönerna sade till sin far:

»Vi vilja icke tjäna dig, gamle man. Lifvet är icke gjort för träldom och arbete. Lifvet är icke arbetet värdt. Sorgens skugga har sugit vårt blod och förlamat våra senor. Hjälp dig själf, gamle man! Vi vilja sitta tysta och ensamma och stirra på Sorgens underbara skugga.»

Och döttrarne sade till sin mor:

»Kan ditt hjärta finna glädje i att baka bröd och sy kläder? Kan du tro, att detta lilla hem är en värld, värdig en människosjäl? Vi ha sett Sorgens skugga. Den faller långt ut öfver det obekanta, öfver det hemlighetsfulla, förskräckande. Vi vilja icke stanna i dina gamla rum, där intet väcker vår förvåning. Vi vilja ut och följa Sorgens stora, underliga skugga.»

Och mannen satt och såg på sin hustru och sade:

»Är det dig, jag har älskat? Hur litet jag visste, hvad kärlek var, då jag förde dig in i mitt hem och offrade min frihet för att träla och släpa endast för att kunna behålla dig hos mig! I solskenet tyckte jag ännu, att du hade det ansikte jag älskade, men nu ser jag, hur jag har bedragit mig.

Sedan Sorgens skugga fallit öfver oss, ser jag, att du icke är den jag sökte. Solskenet bländade mig. Jag älskar dig icke mer! Jag älskar endast Sorgens skugga.»

Och modern satt vid sitt barns vagga och grät. Sorgens skugga låg tung öfver henne.

»Här skall jag vagga, och här skall jag sjunga,» sade hon, »och här skall jag sitta som i fängelse, medan jag ännu är så ung, i stället för att gå långt bort i vida världen och söka det bedårande, som Sorgens skugga hviskar om. Här skall jag föda och fostra andra varelser, som en gång skola blifva lika olyckliga som jag, lika bundna, lika längtansfulla. Det finns blott en tröst; den, att kunna gråta sitt hjärta mätt i Sorgens skälfvande skugga.»

Och Sorgen log, där hon sväfvade högt öfver jorden och fördunklade solen.

Hon såg, huru hon mer och mer behärskade människornas barn. Hon hörde med välbehag alla de lofsånger, som uppstämdes till hennes ära, alla de tårar, som fäldes öfver hennes skugga, och hon tänkte:

Efter som människorna så högt prisa min skugga, – hvad skola de då säga, när de få se mig själf! Jag tror, att jag sänker mig ned till dem!»

Och därmed dalade hon ned öfver hafvet som en oväderssky.

Men då hafvet kände, att Sorgen närmade sig, greps det af en förfärlig skräck.

Vågorna störtade fram likt en krigshär, som kallas till vapen. Med fradgande skum som svajande fanor kommo bränningarne in emot stranden, och stormen tjöt sina kommandorop öfver dem.

Men Sorgen flög med stormens vingar och satte sin fot på jorden.

Då mörknade himlen som vid en solförmörkelse, och luften blef isande kall inför Sorgens andedräkt. Där hon skred fram, vissnade gräset och säden ruttnade, foglarne föllo döda ned, och djuren gömde sig förskräckta i sina hålor.

Då gick hon vidare emot människornas boningar.

Hon vände först sina steg mot ett hus, där så många tonande sånger uppstigit till ära för Sorgens skugga.

Där bodde den mannen, som icke längre kunde älska sin hustru, emedan han blifvit bedårad af Sorgens skugga.

Sorgen närmade sig sakta och tryckte sitt ansikte mot hans ruta.

Kring de marmorgula kinderna hängde håret i tunna, fuktiga lockar som gröna, slemmiga snokar. De liflösa ögonen stirrade med orörlig skräck, och den stora, slappa munnen försökte att le.

Då utstötte mannen därinne ett sådant tjut af ångest och smärta, att Sorgen själf blef förskräckt och hastigt tog bort sitt ansikte från rutan, och med långa, skyndsamma steg gick hon vidare till en annan boning.

Men i stället för det jubel hon väntat, ljöd ett förfärans skrik emot henne.

När hon såg på människorna med sina trötta, liflösa ögon, stelnade blodet i deras ådror. En hvar som hennes fingerspetsar eller endast hennes klädedräkt berörde, föll död till marken.

Visade hon sig i dörren till ett hus, slog sjukdom och olycka ned öfver alla, som bodde där. Sönerna jämrade sig öfver sin döde far, döttrarne öfver sin förlamade mor. Mannen såg sin hustru föras bort med utsläckt förstånd, modern såg sitt barn kväfdt i vaggan.

»Bort! Bort! Bort!» ropade de alla i ett skärande klagorop. »Bort du lede fiende till människors barn!»

Och hon flydde genom gatorna, öfver åkrarne, ut i skogarne. Men i hennes fotspår gingo pest och hungersnöd, svält och vanvett och fullgjorde hennes verk.

»Hvar är hon?» ropade människorna. »Grip henne, fånga henne, dräp henne! Uppsök henne i hennes gömställe och låt henne icke slippa lefvande undan!»

Hela mänskligheten tog till vapen och gick ut för att fånga Sorgen. Deras sinne var vildt, deras blod i uppror, och de vände sina svärd mot hvarandra och dräpte hvarandras barn, och fasa, eld och blod höllo på att förstöra jorden.

Men Sorgen låg gömd i den mörkaste skogen. Hon vågade icke hvarken röra sig eller andas. Hon låg gömd bakom en mörk klippa, med vingarne platt utbredda på marken och hufvudet lågt nere bakom en sten som en orm.

Hon ville bort, men hon vågade icke. Hon visste, att hela mänskligheten stod på lur för att dräpa henne. Öfver hennes hufvud var himlen kolsvart, och under denna ovädershimmel kastade det gulgrå hafvet höga, sprutande vågor mot skyarne.

»Bort! Bort! Dräp henne!» hörde hon dem ropa rundt om skogen.

»Ja, –ja, –jag vill bort,» stönade hon i ångest där hon låg. »Men jag kan icke. Hvem vill hjälpa mig att försvinna? O, hvem vill hjälpa mig?»

Då såg hon på himlen en blek, hvit rundel som en måne, som icke har kraft att lysa. Omkring denna rundel bildades en ring, som blef större och större, ljusare och ljusare, – och se ... solen! Solen gick i sin himmelska glans fram ur ovädersskyarne.

»Solen! solen!» ropade människorna, och alla lyfte sina hufvuden mot himlen. De hade glömt solen, och nu kom den, kom som ett under de aldrig förr hade sett.

De läto svärden falla och upphörde att förfölja Sorgen, och medan alla sågo upp emot solen, kröp Sorgen snabbt som en orm under alla buskar och träd bort emot den flata stranden; där bredde hon ut sina långa svarta vingar och flög lågt öfver böljorna, ljudlöst som en nattskärra, bort emot världens yttersta haf, hvarifrån hon hade kommit.

* * *





KÄRLEKENS VANDRING



Kärlekens vandring

Sedan Sorgen hade besökt jorden, såg där eländigt och plundradt ut öfver allt.

Ängarne hade mistat sina blommor och skogarne sin friskhet.

Källorna hade dragit sig tillbaka till jordens inre, och i bäckar och strömmar kröp vattnet lågt och stinkande.

I människornas boningar herskade gråt och jämmer.

Det fanns icke ett hus, där icke någon hade blifvit Sorgens offer, och människorna sågo misstänksamt och fiendtligt på hvarandra.

Sorgen hade bragt förvirring i allas hjärtan, och en hvar vaktade nu endast ängsligt den lilla del, som var hans egen.

Ute på en af de vissnade ängarne betade en flock svultna får. Oroligt sträckte de sina tunna halsar och magra käkar omkring åt alla håll för att möjligen finna en mun ätbart gräs; men trötta af att söka, lade de sig ned i den brännande solen och försökte icke ens att jaga bort flugorna, som kommo och satte sig i deras ögon och öron.

Bredvid dem, vid brädden af den uttorkade källan, låg en liten herdegosse på sitt ansikte och sof. Hans späda lemmar voro magra af svält, och under den mörkbruna huden syntes benen i hans bröstkorg och i de smala armarne. Törsten hade plågat honom så länge, till dess sömnen hade öfverväldigat honom, och han sof djupt utan skugga öfver sitt bara hufvud.

Då tyckte han plötsligt, att någon talade till honom i drömmen. Det ljöd som en sakta, entonig hviskning, men så mild och lugnande, att han smålog i sömnen.

»Tala mera till mig; – mera!» sade han till den okända rösten, och stämman fortfor att hviska. Han hörde icke, hvad som sades, icke ens bestämda ord; det var blott en ständig, fortsatt, entonig hviskning, som fyllde hans lilla trötta hjärta med lycka.

Och ljudet steg och steg. Den tysta hviskningen blef en vaggande, klingande melodi, som väckte honom ur sömnen; – och se! Källan sprang fram med en frisk, hvit stråle och plaskade ned öfver stenarne. Han sprang upp och förenade sina darrande händer för att fylla dem med lifgifvande vatten och tömma det i stora drag.

Och då han såg sig omkring, se, då hade gräset spirat upp; kort, ljusgrönt gräs, som i en smal väg slingrade sig öfver ängen och in emot skogen, och fåren följde den gröna slingervägen i en lång rad, betande med böjda hufvuden.

»Hvem har varit här?» tänkte herdegossen. »Någon har varit här och har gått förbi! Jag ser spår af fötter på marken, och öfver allt i dessa spår spira gräs och örter! Hvem har varit här?»

Det var Kärleken, som hade gått förbi och kallat på källan, och nu hade hon vandrat öfver ängen, in emot skogarne. Och där hon gick fram, skyndade sig buskar och blommor att se henne, trädens grenar böjde sig ned för att kunna röra hennes hufvud och händer, och, liksom träffade af en lifgifvande gnista, reste de sig åter och sände en skälfvande glädje genom skogen.

Från en hviskning steg det till en susning som af hafvets böljor:

»Kärleken har kommit!»

»Kärleken har kommit!» sjöng skogen i jubel.

»Kärleken gick nyss förbi!»

Men hon gick lätt och hastigt vidare, till dess hon nådde porten till en stor stad.

Då hade natten brutit in, och stadsporten var stängd. Folket lefde i en ständig ångest sedan Sorgens besök, och efter solnedgången tillät man ingen främmande att slippa in.

Framför porten gick en soldat, inhöljd i en vid kappa med uppfälld krage och ett draget svärd på axeln.

Då Kärleken kom fram till stadsporten, stannade vakten och sträckte sitt bara svärd framför sig.

»Håll!» ropade han. »Hvem är du? Hvarifrån kommer du, och hvart ämnar du dig?»

»Jag kommer från det oändliga och går till det oändliga,» svarade Kärleken, »och nu vill jag på genomresan taga tjänst i er stad.»

»Vi ha nog af tjänare själfva,» svarade vakten, »dåliga och trolösa tjänare, och de främmande skulle bli oss ännu sämre. Ditt namn? Du sade mig inte ditt namn!»

»Mitt namn gör mig hvarken sämre eller bättre,» svarade Kärleken. »Du ser, att jag är en fattig flicka, som endast är ute för att söka tjänst.»

»Ditt namn,» återtog vakten barskt.

»Nå väl! De kalla mig Kärleken,» svarade hon. »Det är ett namn som alla andra.»

»Det är ett främmande namn,» svarade vakten. »Min tunga kan inte uttala det; jag har aldrig hört det förr.»

»Släpper du in mig i staden?» frågade Kärleken. »Jag tror, att det redan i natt finnas dem, som behöfva min hjälp.»

»Ingen får komma in i staden under natten, och en främling först efter förhör af det höga borgerskapet. Vi ha haft stygga gäster, som ha smugit sig öfver oss, och vi kunna icke vara tillräckligt försiktiga.»

»Skall du gå här hela natten?» frågade Kärleken.

»Till soluppgången! svarade vakten.

Kärleken såg honom i ansiktet.

»Du har ju feber!» sade hon. »Jag ser vid ditt vaktbloss, att du är blek som en döende och dina ögon så stora och håliga.

»Som du säger,» sade vakten. »Jag är sjuk!» och därmed gick han åter fram och tillbaka på sin post.

»Hör!» sade Kärleken, »låt mig gå vakt för dig! Du kan lita på mig; jag somnar inte. Gå in och lägg dig att sofva i vaktrummet. Det kan du väl behöfva. Jag ger dig mitt ord på, att jag skall väcka dig innan vaktombytet, och ingen skall slippa förbi mig in i staden.

Ge mig din kappa och ditt svärd och skynda dig till hvila.»

Vakten såg på henne och smålog.

»Du lilla!» sade han, »du skulle försvinna i min ryttarkappa, och mitt svärd skulle vara dig allt för tungt.»

»Försök!» svarade Kärleken, »tänk på sömnen! Skulle det inte vara godt att sofva?»

»Jo, nog skulle det vara godt att sofva,» tänkte vakten. Han frös och skakade öfver hela kroppen.

»Och hvad skall du ha för att du gör mig den tjänsten», frågade vaklen. »Du gör väl ingenting för intet liksom alla andra?»

»Släpp in mig i staden före soluppgången,» svarade Kärleken.

Vakten stannade och såg på henne. Det var något i Kärlekens ansikte, som gjorde, att all hans misstro försvann.

Det kan inte vara något ondt i, att skaffa en fattig kvinna tjänst,» sade han; »och jag kan inte längre hålla mig på benen!»

Och så lyfte han den stora ryttarkappan från sina skuldror och hängde den kring Kärlekens späda gestalt.

Hon försvann alldeles i den, och den släpade efter henne, men djupt nere under den stora kragen log hennes ansikte emot honom.

»Här har du svärdet. Kan du lyfta det? Du har ju händer som ett barn.» Men Kärleken tog med ett fast tag det tunga svärdet och slängde det öfver axeln.

»Gå nu in och sof,» sade hon. »När jag ser morgonrodnaden, kommer jag in och väcker dig.»

Och därmed gick vakten in i sitt rum, och så snart han hade kastat sig på sin bänk, föll han i en djup, välgörande sömn.

Men under den stjärnljusa himlen gick Kärleken med draget svärd på vakt framför stadsporten.

Vid den första ljusning på himlen, som förkunnade morgonens ankomst, gick hon in i vaktskjulet och rörde vid den sofvande knektens skuldra.

Han vaknade och såg på henne med stela, medvetslösa ögon, som en människa ser, när hon icke vet hvar hon är. Då han såg Kärleken med det dragna svärdet framför sig, ville han ropa allarm, men hon slog hastigt kappan åt sidan, och då kom hans minne tillbaka.

»Har ingen passerat?» frågade han och reste sig raskt.

»Ingen!» svarade Kärleken. »Natten har varit alldeles lugn.»

»Också för mig,» svarade vaktknekten och sträckte på sig. »Sällan har jag sofvit så godt en natt, och nu känner jag mig så frisk och stark, som om jag aldrig hade varit sjuk. Du har gjort en god vakt, och har ärligt förtjänt din belöning. Skynda dig nu in i staden, innan rådet och borgmästaren vaknar!»

Därmed återtog han sin kappa och sitt svärd, och Kärleken skyndade, lätt som en skugga i det bleka morgonljuset, in genom porten.

Hela staden låg ännu försänkt i djup sömn; men från en rund glugg i ett lågt hus såg Kärleken ett rödt ljus strömma ut, som stirrade på henne likt ett glödande öga. Hon närmade sig för att titta in och hörde flere grofva röster tala i munnen på hvarandra, och skrammel af järn och pannor.

Hon vågade sig bort till dörren, som stod litet på glänt, och hvarifrån en het luft böljade ut, och nu såg hon, att det var ett bageri, och att bagaregesällerna voro sysselsatta med att sätta långa rader med brödbullar på plåtarne och skjuta in dem i ugnen.

»Ett helvetes arbete!» ropade en af dem. »Att baka bröd till så många af så få skeppor mjöl. Strö mera bark i degen, annars slita de fattiga skälmarne oss i stycken!»

En af de andra bagaregesällerna skulle just till att slå ett helt tråg med bark i degen, då Kärleken gick öfver tröskeln och sade:

»Låt mig hjälpa med brödet!»

De stannade midt i arbetet och sågo på henne.

»Hvarifrån kommer den där kvinnan?» frågade en. »Hvad har hon här att göra?»

»Kasta in henne i ugnen,» sade en annan och skrattade. »Så liten hon är, kunde hon ändå bli en pinne till.»

»Låt henne vara!» sade en annan. »Hon är i alla fall två händer till, och vi behöfva skynda oss, om allt detta skall hinna bli färdigt, tills det blir dag.»

Kärleken hade redan vikit upp sina ärmar till armbågarne, och utan att svara hvarken den ena eller den andra, började hon raskt med arbetet.

Gesällerna sågo med förvåning, huru fort det gick för henne.

Medan de gjorde ett bröd i ordning, hade hon tre färdiga, och medan deras bröd föllo ihop, flata och torra, svällde degen under hennes händer till runda och doftande bullar.

»Du är ingen dålig bagare, du,» sade en af gäsällerna och sneglade bort till henne. »Men väntar du dig lön för din möda, så tar du miste. Det bröd, som här bakas, är för de fattiga. Nöden har varit stor, och alla och en hvar har fått lof att skramla ihop för att köpa mjöl till de mest behöfvande.

Men allt, som har flutit in, fick lof att passera rådets och borgmästarens händer, och, som du ser, kunna vi just inte klaga öfver öfverflöd. Folket väntar det dubbla, och har inte brödet full vikt, få vi allt gå till sängs utan hufvud i morgon kväll.»

Härmed sköt svennen plåten så våldsamt in i ugnen, att gnistorna stodo hvita ut ur dragluckan.

»Är brödet till de fattiga,» sade Kärleken, »så måste vi ha bullarne större. Ni skall få se, att det kommer att räcka till!» och medan hon ältade och formade degen, var det som om den fördubblades.

Bröden fingo knappt plats på plåtarne, och korgarne, hvari de skulle läggas, öfverfylldes.

Då dagen bröt fram, var allt brödet färdigt och bars upp till rådhuset. Från rådhustrappan skulle det utdelas till de fattiga.

Där uppe voro redan flere af myndigheterna församlade, och utanför trängde sig täta skaror af fattiga, trasiga män och kvinnor, små barn och gamla gubbar, krymplingar och sjuka.

Alla närmade sig med utsträckta händer och ropade på bröd.

Rättens tjänare kunde knappast värja sig för alla dessa tiggande, som nästan sleto brödet ur händerna på dem, som utdelade det.

»Får jag vara med?» frågade Kärleken och ställde sig på trappans ena sida med en af de fyllda korgarne. Efter en kort stund drogos tiggarskarorna till hennes sida, ty en hvar af de svultna stackrarne märkte snart, att hennes bröd voro dubbelt så stora som de andra. Det hon räckte dem luktade icke af bark, utan doftade af hvete, och hon var icke noga i utdelningen; de sjuka och små fingo ofta dubbel portion, och det hände till och med, att hon låtsade som om hon icke såg, att de allra uslaste bröto ledet och kommo två gånger för att få sin del.

Då allt var bortgifvet, skakade hon smulorna från sina händer, och de duggade som ett regn öfver torget, där dufvor, svalor och små svultna sparfvar slogo ned i täta skaror och åto sig mätta.

»Hvem var denna kvinna?» frågade borgmästaren och såg sig omkring. »Hon har gjort oss en värklig tjänst och kunde kanske hedras med någon utmärkelse?»

Men Kärleken var försvunnen. Hon såg så obetydlig ut, att man icke kunde finna henne i den stora skara, med hvilken hon drog bort.

På sin väg genom staden stötte hon på en hop beväpnade män. Det var människor med ett vildt och upprördt utseende, och ju längre de drogo fram, dess flera sällade sig till dem.

Under sakta, hotande mummel drogo de alla åstad åt ett håll, och hon hörde på deras ord, att målet för deras vandring var konungens slott.

»Skall ni hälsa på er kung?» frågade Kärleken. »Är ni hans stridsmän, som skola slåss för honom?»

»Kung!» svarade en af dem hånfullt, »vi ha ingen kung! Den gamle skurken ha vi tagit lifvet af för flere dagar sedan. Men han har en son, en liten unge, som sitter som en gökunge inne i palatset och väntar på att bli stor. Det är honom vi nu skola kasta ut, så att der måtte bli rent bord!»

»Och hvad ondt hade er kung gjort?» frågade Kärleken.

»Ja, hvem kan veta det!» svarade en annan af männen. »Men när hela landet är i nöd, så måste väl någon ha skulden, och på hvem skall man kasta skulden om inte på kungen! Därför höggo vi hufvudet af honom, och nu tänka vi göra detsamma med hans unge.»

»Jag går med,» sade Kärleken, och med raska steg följde hon den beväpnade skaran.

Då de nådde fram till palatset, hade de förstkommande redan brutit sig in, fängslat vakten och hemtat den lille prinsen ut på torget.

Natten förut hade de byggt upp en schavott, och där uppe stod nu den lille konungasonen i bara skjortan och såg ut öfver de vilda männen. Det var ett vackert barn med svarta ögon och ljust hår, en liten pojke, endast fem eller sex år gammal, han hade tårar i ögonen och hans läppar darrade. Med förskräckelse såg han sig omkring på alla dessa hemska ansikten, och han förstod icke, hvarför man hade väckt honom ur hans sömn och rifvit honom ut ur hans lilla silkessäng för att ställa honom ute bland alla människorna på torget.

»Se på honom, hur han tar till lipen,» ropade en af karlarne. »Det är då väl, att också en kungason en gång får veta, hvad gråt och tandagnisslan vill säga.»

»Ja, nu gråter han,» ropade en annan, »men får han lefva, så blir det nog han, som får våra barn att gråta. Det är bäst, att göra slut på honom nu, så ha vi intet att frukta.»

»Ja, han skall dö! Han måste dö!» ropade de om hvarandra och trängde närmare fram mot schavotten.

»Hvem vill dänga till honom? En så’n där dufunge är väl snart expedierad! – Du, starka Christofer! Du har en säker arm och ett bra svärd. Du kan göra af med honom i en handvändning!»

En stor karl, med ett tätt, svart skägg, som såg ut som en smed, drog sitt svärd, och man gjorde plats för honom, så att han skulle kunna komma fram till schavotten, där den lille prinsen stod.

»Vill du dräpa honom?» frågade Kärleken och lade sin hand på hans arm.

»Ja, hvad annat?» svarade karlen och ville vidare.

»Det är underligt, hvad han liknar din egen lille son!» sade Kärleken.

»Ser du! Just sådana små runda händer och knubbiga fötter, och munnen, när han sätter ut underläppen och vill gråta. Ser du, hur han liknar din son?»

»Fy fan!» ropade smeden och slängde svärdet ifrån sig. »Jag är väl ingen bödel häller. Jag tar inte lifvet af ett barn!»

En annan, yngre man trängde sig nu fram. »Någon skall göra det!» ropade han. »Vill ingen annan, så vill jag!»

»Det finns nog också den, som en gång skall dräpa din lille bror,» hviskade Kärleken bakom honom. »Ett litet barn är snart dräpt!»

Den unge mannen stannade och sänkte svärdet.

Då ropade Kärleken högt:

»Ingen i hela världen är så ond, att han vill dräpa ett värnlöst barn. Ingen man i denna stad vill fläcka sig med oskyldigt blod!»

»Hvem ropar?» frågade de och sågo sig omkring.

»Ingen vill mörda ett barn! – Nej! det är sannt! Så dålig är ingen af oss! Pojken har ju intet ondt gjort! Låt honom lefva! Men hvem har mod att beskydda kungens son?»

Alla sågo på hvarandra, men ingen vågade vara den förste, som närmade sig prinsen.

»Har han inte en enda vän, så låt honom hellre dö!» ropade en stämma. »Här finns ändå inte någon, som vill våga sitt lif för en kungason.»

Då gled Kärleken mellan alla de sammanpackade karlarne, och med ett steg var hon uppe på schavotten och tog barnet i sina armar.

Den lille prinsen slog armarne kring hennes hals och lade sitt hufvud vid hennes bröst.

»Döda honom nu, om ni vill!» ropade Kärleken. »Men först mig, sedan honom!»

»Han kan lefva!» ropade några.

»Låt honom lefva!» svarade andra.

»Hvem törs röra honom, när den där underliga kvinnan beskyddar honom!»

Kärleken stod med hufvudet böjdt öfver barnet på hennes arm, och då hon lyfte det återstod icke en af de hotande karlarne på torget.

Då gick hon långsamt uppför slottstrappan, bar in prinsen i hans sofrum och lade honom tillbaka i hans säng.

Därpå gick hon in i vapensalen och samlade båda händerna fulla af lansar, och så ställde hon sig i slottets port och ropade:

»Hvem tar en lans som prinsens hedersvakt?»

»Hedersvakt! – hedersvakt! – det var ett vackert ord,» sade ett par män som gingo förbi.

Hedersvakt, det ville många vara, och efter en stund slöts en kedja af män kring slottet, hvilken lyfte en annan kedja af blänkande lansspetsar öfver sina hufvuden.

Innanför sof den lille prinsen tryggt i sin silkessäng.

Då lämnade Kärleken palatset och gick in i stadens mörka gator.

* * *



I en af de mörkaste gränderna stannade hon utanför en port, hvarpå man med krita hade tecknat underliga figurer och vilda streck. Hela porten var öfvermålad, och hon vände sig till en af de fattiga kvinnor, som sutto sysslolösa utanför på gatan och frågade:

»Hvad betyda dessa underliga streck? Hvem bor innanför denna dörr?»

»Åh, bara en vansinnig, elak och sjuk man!» svarade kvinnan och fortsatte att sladdra med de andra.

»Hvem har han hos sig?» frågade Kärleken.

»Ingen törs väl komma i närheten af en så’n usling,» svarade en annan kvinna.

»Han är vild som ett djur och därtill behäftad med en smittosam sjukdom.»

»Hur länge har han varit så där?» frågade Kärleken.

»Hela sitt lif!» ropade en annan af kvinnorna.

»Han har varit sina föräldrars sorg och sin hustrus olycka. Människoskygg och kollrig har han visat sig mot alla, och ett ordentligt arbete har man aldrig sett i hans händer. Han har hela rummet fullt af papperslappar, hvarpå han har skrifvit obegripliga trolldomstecken. Det är därför vi håna honom! Det är därför som hvar och en, som går förbi, skrifver ett tecken om hans galenskap på dörren! Är det inte en vacker målning?» Och därmed utbrusto de alla i ett klingande hånskratt.

»Jag vill in till honom!» sade Kärleken och tog i dörren.

»Han slår ihjäl dig!» ropade de om hvarandra.

»Jag är inte rädd!» sade Kärleken, och så gick hon in.

Först kunde hon ingenting se i det mörka rummet, men då hon hade vant sina ögon vid dunklet, upptäckte hon längst inne vid väggen en eländig säng, och på denna en man, som mera liknade en död, än en lefvande.

I hans gulbleka ansikte stodo kindkotorna ut, och ögonen lågo djupt insjunkna i sina hålor. Men i dessa stora, håliga ögon brann en vild eld, och de fäste sig nu med en stirrande blick på henne, som kom in. Plötsligt grep han med en af sina magra händer sin smutsiga hufvudkudde och slungade den af all kraft mot den inträdande, och därpå kröp han hastigt ned under sitt trasiga täcke.

Kärleken gick tyst öfver golfvet, satte sig ned vid hans säng och lät sin hand glida öfver den sjuke, där han låg gömd under täcket.

Så satt hon en stund, utan att han rörde sig, men plötsligt lyfte han litet på täcket och såg på henne med sina mörka, olyckliga ögon.

Han skakade öfver hela kroppen och sade sakta:

»Hvad ondt vill du göra mig?»

»Jag vill hjälpa dig att bädda din säng!» svarade hon. »Du ligger inte bra!»

Det var något i hennes röst, som tvang honom att småle mycket svagt, och han fäste oafvändt ögonen på henne, med samma blick som en människa ser efter något långt, långt borta ute på hafvet och tänker: »Är det en sten eller är det en människa?»

Kärleken började bädda hans säng, och under hennes beröring blefvo de sammansjunkna kuddarne mjuka och bädden fast och slät. Hon hämtade vatten vid brunnen och tvättade och förband hans sår, och så satte hon sig vid hans hufvudgärd och strök honom sakta öfver pannan.

Utan att tala hade han låtit henne utföra sitt arbete, men följde en hvar af hennes rörelser med vakna, uppmärksamma blickar.

Nu låg han alldeles stilla och såg upp i hennes ögon.

Så sade han med en hes, trött röst:

»Tror du också, att jag har mistat mitt förstånd?»

»Det tror hvarken jag eller någon annan,» svarade hon mildt.

»Ingen annan! Ingen annan! – Det tro de alla, alla.»

Han ropade högt och rörde häftigt sina knotiga fingrar.

»Min far och mor sade, att jag var galen, och min hustru hatade mig, och de ha alla plågat och förföljt mig, därför att jag inte kunde glädja mig öfver deras glädje, och inte tänka deras tankar.»

»Hvilka tankar tänker du då?» frågade Kärleken sakta.

»Här äro de! Här, under min säng! Jag har samlat dem alla här, för att de icke skulle stjäla dem och förstöra dem! Hvad ska’ de göra med mina tankar! De kunna låta mig ta’ dem med mig i grafven.»

Han böjde sig ned och sammanrafsade en hel mängd papper, som lågo i högar under hans säng.

»Se här, – och se här! Kan du förstå, hvad detta är?» och han höll de lösa bladen framför henne.

»Musik!» sade Kärleken och log.

»Jaså, du ser det!» svarade han gladt. »Ser du, att det är tankar i detta! Härliga, mäktiga tankar! – Och ser du detta; – det är mitt dyrbaraste! – Det är skrifvet med mitt hjärteblod!»

Kärleken tog notbladet.

»En hymn till skönheten,» sade hon. »Vill du, att jag skall sjunga den för dig?»

»Ja, ja! Sjung den!» sade han ifrigt. »Jag har endast hört den här!» och han pekade på sin panna.

Kärleken hade öppnat ett litet fönster vid foten af hans säng, hvarigenom man kunde se ut öfver en grön äng emot hafvet. Solen höll just på att gå ned, och en hel flod af strålar strömmade in öfver den sjukes säng.

Då satte sig Kärleken att sjunga hans hymn till skönheten, och hennes stämma ljöd som en engels stämma.

Den sista tonen flöt bort och förenade sig med den gyllene luften. Den sjuke låg med händerna sammanknäppta öfver sitt bröst. Hans ansikte strålade af lycka.

»Var det verkligen så vackert!» sade han. »Har jag själf kunnat göra något så skönt!»

Han låg och såg in i solen, och så tog han sakta efter Kärlekens hand och vände sitt ansikte emot henne.

»Tack!» sade han sakta. »Tack för att du kom, så att jag en enda gång i lifvet fick se in i dina ögon!»

Han vände icke bort sitt ansikte mera, ty han låg död på sin säng med sin hand i Kärlekens hand.

* * *



Men då Kärleken hade sett den döde sänkt i en graf vid hafvet, gick hon upp på en af de gröna vallarne, där alla barnen lekte, ty det var en söndagsafton och alla arbetare voro lediga.

Där tumlade barn af alla åldrar, och öfver allt var det fullt af gula blommor, som stodo likt solar i det gröna gräset.

»Kom barn, så skola vi leka!» ropade hon; och liksom när en flock dufvor hör dens röst, som kastar korn till dem, så skyndade alla barnen emot Kärlekens famn. Hon ledde dem i den vackraste dans, upp och ner, kring kastanjeträd och blommande syrener, i ringar, i kransar, i långa kedjor. Hon band strålkronor till deras hår af de gula blommorna och lät dem bära kandelabrar med festljus af de blommande kastanjegrenarne.

Och medan bofinkar och starar sjöngo i buskarne, sjöngo barnen som en fågelsvärm, då Kärleken förde an.

Men deras mödrar, som sutto högre upp på vallen och sågo på leken, sade till hvarandra:

»Aldrig ha våra barn lekt så gladt som i kväll! Hvem är den där kvinnan, som gör dem så lyckliga?

Och så sade en:

»Det är hon, som bakade de tusen bröden.»

Och en annan sade:

»Det är hon, som räddade kungens son.»

Och en tredje sade:

»Det är hon som inte är rädd, hvarken för vanvett eller sjukdom.»

»Se!» ropade en. »Nu går hon! Hon går bort från våra barn! Låt oss springa efter henne och fånga henne!»

Och så reste de sig alla och sprungo efter Kärleken.

»Stanna hos oss!» ropade de. »Du får inte gå ifrån oss; inte lämna oss!»

Men Kärleken ville vidare bort, till andra städer och länder, och då hon såg, att barnens mödrar ville fånga henne och behålla henne för dem själfva, började hon att springa, först öfver vallarne, så öfver ängen, så tvärs igenom staden.

Allt jämt sprungo flere och flere efter henne, och alla ropade:

»Stanna henne! Stanna Kärleken! Låt henne inte springa sin väg!»

Och det blef en sådan myllrande mängd, som sprang efter henne, att de föllo öfver hvarandra, och alla sprungo de med utsträckta händer för att fånga Kärleken.

Men då mörkret bröt in, kunde de icke längre se henne riktigt.

»Hon är där!» ropade en.

»Nej, hon sprang en annan väg!» ropade en annan.

»Nu har jag henne!» hörde man en stämma jubla.

»Du tar miste! Hon är min!» svarade en annan.

»Kom med facklor!» ropade några. »Vi äro säkra på, att just vi ha fångat henne!»

Då tändes en hel ring af facklor, och hvar och en förde fram den, som de trodde vara Kärleken.

»Här är hon!» sade den förste, som höll en ung kvinna vid handen. »Ser ni, detta är Kärleken!»

»Din hustru!» ropade de andra och skrattade. »Kan du inte se, att det är din hustru!»

»Nej, här är Kärleken!» sade en gammal man och klängde sig hårdt fast vid en ung flicka, ännu nästan ett barn. »Jag håller henne fast och släpper henne inte!»

»Din dotter! Har du aldrig sett din dotter förr?» skämtade de andra.

Och så kom hvar och en med sin, och hvar och en påstod, att just han och ingen annan hade uppnått och fångat Kärleken.

Men något bakom de andra stod en ung, fattig man och log.

»Hvad ni alla ta’ fel!» sade han. »Endast jag har fångat Kärleken, den sköna, unga Kärleken, som icke har sin like på jorden. Här är hon! Se hur himmelsk hon är!»

Då vände sig alla hastigt emot honom.

»Är det henne du menar?» ropade de. »Är det den unga, sköna Kärleken? Det är ju din gamla fattiga, blinda mor?»

* * *





PRINSEN SOM FICK TYSTNADEN ATT TALA



Prinsen, som fick tystnaden att tala

Det var en gång en kung, som regerade öfver ett stort och mäktigt rike och öfver många skatter och härligheter.

Men han hade blott en son, som skulle ärfva allt detta efter honom, och denne prins var så underlig. Han kunde icke tåla att höra människor tala.

När kungen förde honom med sig i rådet, eller när rikets ständer voro samlade, led den unge prinsen som en orm i en myrstack. Ju mera de talade och grälade omkring honom, dess värre blef han till mods, och han andades icke fritt, förr än kungen reste sig, och han kunde följa honom och gå sin väg.

Vid hofvet pratade ju också alla, – mest nonsens, – och prinsen blef röd och blek af ansträngning att höra därpå.

Värst var det dock, när någon talade till honom själf. Där stod en hofman och bugade och skrapade och gjorde sig så rar och utlade både länge och väl, hvad han hade att säga, till dess prinsen lyfte sitt sorgsna ansikte emot honom och frågade:

»Hvarför säger ni egentligen allt det där?»

Hvarför? – Ja, det var icke godt att svara på. För det mesta fanns det verkligen ingen anledning därtill, men man måste ju prata.

Gjordes där upp planer för framtiden, saker, som man skulle företaga sig och utföra, hörde prinsen tyst därpå, och så slutade han oftast med att fråga: »Och se’n?»

»Och sen? Se’n?» – Ja, sedan var där nya planer och nya saker att göra, och så frågade prinsen åter: »Och se’n?»

Nej, det var icke något roligt, att umgås med den prinsen, och det fanns knappt en man i hela kungariket, som var så illa omtyckt som han.

Då han nu emellertid icke lyckades att få andra att upphöra med att tala, slutade han att tala själf; – det var ju alltid något. Han talade mindre och mindre, och till sist sade han icke ett ord.

Då andra talade till honom, hörde han endast ett ögonblick därpå, men så lyfte han på ögonbrynen och sträckte ut handen, och det betydde: »Tyst! Slut!» och då teg man och gick.

Kungen försökte att bota sin son från denna underliga åkomma, och förde honom omkring från det ena stället till det andra, till lustbarheter och allvarliga förrättningar, på resor och i krig, men det blef icke en smula bättre, snarare sämre.

Prinsen gick omkring som en lefvande staty och såg stum på allt med sina sorgsna ögon.

Då hände det en sommarmorgon, att prinsen kom in till kungen och sade honom, att han helst ville resa långt bort. Här var han ingen till glädje och sig själf till plåga, och nu ville han färdas ensam ut i världen och försöka om han kunde lära sig fördraga, att höra mänskor tala.

Kungen, som alldeles hade uppgifvit, att någonsin få se sin son som en vanlig människa, gaf honom också lof att resa bort, men ensam fick han dock icke resa. Det passade sig icke för en prins.

Han fick i sitt följe fem svenner, åt hvilka kungen gaf de bästa hästarne i stallet, och en tidig sommarmorgon, då alla björkar doftade och alla lärkor sjöngo, red prinsen i spetsen för de fem unga riddarne ut öfver vindbron.

Han själf red främst på sin svarta häst. Han bar en svart rustning och hade visiret på sin hjälm nedfäldt till tecken på, att han intet ville tala med världen omkring honom.

De fem unga riddarne redo på brokiga och hvita hästar och buro rika dräkter och glimmande vapen.

Uppe i tornet stod kungen, och alla hofdamerna stucko ut hufvudet genom gluggarne och sträckte halsen efter den bortridande.

»Gud ske lof,» sade de, »nu rider tystnaden bort! Nu kan man få prata så mycket man behagar.»

Men ute på den långa, hvita landsvägen mellan de höga rågåkrarne red prinsen fram på sin svarta häst med nedfäldt visir, och långt bakom honom följde hans fem muntra svenner.

Oaktadt han var ett långt stycke framför dem, hörde han dock trampet af deras hästar och huru de sins emellan samtalade och skrattade.

Det plågade honom förskräckligt, och då han kommit en mil från slottet, vände han sin häst, sträckte ut handen och sade:

»Fyra kan vara nog! Den femte ride hem!»

Och så måste en af riddarne vända sin häst och rida tillbaka till slottet.

Nu hörde prinsen endast trampet af fyra hästar och de fyra riddarnes samtal, som blifvit mycket saktare, men det var honom dock allt för mycket, och då han kom till nästa milstolpe, vände han sig igen och sade:

»Tre kan vara nog! Den fjärde ride hem!»

Så gick det för hvar mil till dess slutligen endast en riddare, stum som en skugga, red långt bakom honom. Men då de hade kommit till den femte milstolpen, kunde prinsen icke härda ut längre. Han tänkte beständigt på denne ende, som red bakom och följde honom som en skugga, och han vände sig på sin häst, sträckte ut handen och sade:

»Farväl! Vänd hem! Jag rider ensam!»

Då måste äfven den femte riddaren vända tillbaka hem, och prinsen fortsatte vägen allena.

Så kom han till en stor flod, som skummade vid sidan af vägen. Den brusade och larmade, vältade sig i små vattenfall ned öfver stenarne och förde timmer och trädstammar med sig.

»Det var ett vedervärdigt buller,» tänkte prinsen. »Det låter som när de gräla i rikets ständer,» och han sträckte ut handen och ropade »Tyst! Slut!» Men det brydde sig floden icke det ringaste om. Den stormade och brusade vidare med vildt larm.

Då vände prinsen sin häst och red in på en stor, grön äng. Där flöt en liten klar bäck med sorlande böljor, som plaskade och susade, där prinsen red fram.

»Åh, hvilket prat! Hvilket prat!» tänkte prinsen. »Det låter alldeles som när hofdamerna sitta och knyppla och hviska och sladdra under tiden.» Och han sträckte ut sin hand och ropade: »Slut! Tyst!» Men det bara skrattade bäcken åt.

Den fortfor att sorla och skvalpa, och prinsen tyckte att han hörde, huru alla hofdamerna skrattade bakom hans rygg.

Det plågade och retade honom så, att han sporrade sin häst och red tvärs öfver den stora gröna ängen bort emot en skog, som han såg på andra sidan. Ju närmare han kom denna skog, dess högre tycktes honom träden, och då han var helt nära, såg han, huru skogen sträckte sig tät som en mur åt alla sidor.

Han red sakta omkring för att finna en väg eller stig, som ledde dit in, men han fann ingen. Först stodo träden sida vid sida som bålverk kring en fästning, och under dem var ett nästan ogenomträngligt snår af buskar. Hägg och hagtorn och björnbär med långa, taggiga gröna rankor väfde sig så tätt tillsammans, att ingen häst kunde rida dit in.

Då steg prinsen af hästen, gaf den ett slag och sade:

»Spring hem, min gode gångare. Jag vandrar helst allena!» Och så böjde han sig ned och började bryta sig in i skogen.

Det var ingen lätt sak, ty buskarne slingrade sina grenar om hans hals och armar, det långa gräset snärjde sig kring hans ben, och fastän han var klädd i järn med nedfäldt visir, var det honom nästan omöjligt, att tränga igenom all denna mjukhet, som vältrade öfver honom.

Men ändtligen var han igenom skogens skans och stod inne under de höga träden.

Det led emot solnedgången, och genom de raka, höga stammarne trängde långa, röda solstrålar på tvären in under de dunkla kronorna.

Först tyckte prinsen, att där var dödstyst, men så hörde han huru en sakta, ihållande susning ständigt gick genom skogens kronor. Det lät nästan som hafvet, när det brusar på afstånd.

»Det slutar väl!» tänkte prinsen. »Det plågar mig!» Men det upphörde icke.

Beständigt ljöd samma dämpade, sorgsna susning som en lång klagan i furutopparne.

Då gick prinsen djupare in i skogen.

Allt efter som han kom längre in, aftog furuträden och löfträden började; då blef susningen svagare och dog slutligen alldeles bort.

Plötsligt stod prinsen vid en öppen liten plats djupt inne i skogen. Marken var betäckt med kort grönt gräs, och alldeles genomväfdt af gula blommor, hvilka i solnedgången lyste som guld.

Hela platsen var omringad af täta löfträd och buskar, men midt på den stodo tre lindar i full blom. Deras kronor voro sammanflätade i en tät massa af löf, och deras långa grenar släpade ända ned på gräset som breda solfjädrar. Millioner lindblommor hängde i gulgröna klasar från toppen till rötterna, och under de långa grenarne kunde man sitta som under ett tak.

Vid sidan af lindarne stodo höga rosenbuskar med ljusröda blommor likt två pelare framför ingången till denna gröna boning.

Icke en fogel sjöng, icke en insekt surrade, icke det minsta djur rörde sig i gräset.

Solen var så långt nere, att endast en purpurfärgad glans simmade öfver allt.

Innan den sista strålen slocknade, sjönk prinsen ned på gräset under lindarne och suckade:

»Här bor Tystnaden. Här vill jag sofva.»

Och här sof prinsen djupt och godt som han icke hade sofvit på många år i sin silkessäng på slottet. Han sof utan att röra sig, utan att drömma.

Då han vaknade nästa morgon, kunde han först icke riktigt förstå, hvar han var, men då det blef klart för honom, reste han sig och såg sig omkring. Allt var lika tyst som kvällen förut. Uppe genom det gröna, orörliga löfvet såg han en djupblå himmel, genomträngd af solljuset. Icke en sky gled öfver den, icke en vindfläkt rörde sig. Det enda, som gaf något ljud ifrån sig, voro hans egna steg eller hans rörelser, när han kom att snudda vid grenarne, och då for han tillsammans, som om ett hårdt buller hade sårat hans öra. Ljudlösa hängde de långa lindegrenarne, ljudlösa blommade alla de vilda rosorna, ljudlösa lyste de tusentals gula blommorna i gräset. Prinsen andades djupt och länge.

»Här är mig godt att vara!» tänkte han.

Han försökte att röra sig så litet som möjligt för att icke störa den tystnad, som omgaf honom, och i tre dagar och tre nätter var han glad.

Men den fjärde morgonen började han blifva orolig.

Visserligen var allting omkring honom fortfarande lika tyst, men det föreföll honom som om han lyssnade efter något.

»Hvad lyssnar jag efter?» tänkte han. »Här finns bestämdt någon, som jag lyssnar efter!»

»Jag förstår,» tänkte han så åter. »Här bor Tystnaden! Men hvar finns hon?» – Och så började han att leta efter Tystnaden.

Han tittade bakom hvart enda träd, han böjde hvar enda buske åt sidan, men han kunde icke finna henne.

Han började till och med att ropa:

»Tystnad, hvar är du?»

Men Tystnaden svarade endast med tystnad.

Då blef prinsen bedröfvad.

Han hade ingen ro, hvarken natt eller dag. Han kände beständigt, att Tystnaden gömde sig i närheten af honom, och innan han kunde finna henne, var hans hjärta icke tyst. Det slog med oroliga, smärtsamma slag. Han letade vid stjärnljus, i månskenet och i solljuset; han letade så länge, att han gick sig dödstrött, men han kunde icke finna henne. Hon gömde sig så väl.

Men en middag, då solen stod högt på himmelen, och allt omkring uppsögs af ljus, hände det, att prinsen, nästan utan att tänka därpå, böjde två buskar åt sidan för att tränga djupare in i skogen, och se! – där satt Tystnaden hopkrupen under kvistarna.

Hon satt på det gröna gräset och bar en klädning af grön sammet, inväfd med solstrålar. Hon höll sina fina, hvita händer sammanknäppta om sina knän, och från de långa armarne föllo spetsar af spindelväf, inväfda med glittrande daggdroppar, ned öfver hennes fingrar. På hufvudet bar hon en liten mössa af skuggor och solljus, och där under såg hennes hvita ansikte upp emot honom.

Hennes ögon voro blåvioletta som violer, men pupillerna voro så stora, att de sågo ut som om de voro svarta.

Hon såg med dessa ögon upp på prinsen, utan att blinka, utan att andas. Hon satt så stilla som om hon varit död, och dock hade prinsen aldrig sett något så lefvande som hon.

»O! sitter du här, du allra sötaste, och gömmer dig!» sade prinsen alldeles tyst, men han tyckte själf, att hans stämma ljöd som en åska.

Hon svarade icke ett ord.

Hon rörde sig icke. Hon andades icke. Hennes mun såg ut som om den log, men det gjorde den beständigt. Så förblef hon sittande dödsstilla och såg på honom med sina lefvande ögon. Och prinsen lät de gröna grenarne åter slå tillsammans öfver hennes hufvud.

Nu kunde han vara lugn. Nu visste han, hvar Tystnaden satt.

Så snart han vaknade om morgonen, uppsökte han henne. Många gånger om dagen gick han till henne, och innan solen gick ner, sade han henne god natt.

Hon satt alltid orörlig på samma ställe, med händerna knäppta kring knäna, med hufvudet litet bakåtböjdt, och såg upp på honom, ljudlöst, med sina lefvande ögon.

»Nu är jag lycklig!» tänkte prinsen, »nu vet jag, hvar Tystnaden bor.»

Men han var icke lugn. Han grubblade ständigt öfver, hvad Tystnaden månde tänka på.

När han länge hade stått och sett på henne, frågade han ibland:

»Hvad tänker du på, du sötaste?»

Men hon svarade icke. Hon hvarken andades eller blinkade. Då blef prinsen bedröfvad.

Han såg på hennes ögon, att ingen i världen hade sådana tankar som hon. Men o! hvad tänkte hon på! Och mer och mer blef det hans enda önskan, att kunna få Tystnaden att tala.

Han kunde icke längre sofva om nätterna. Han låg vaken och såg på stjärnorna. De voro också så hemlighetsfulla och så vackra, men intet var dock så vackert som Tystnaden!

Om hon bara ville tala!

Och prinsens hjärta blef mera och mera sjukt. Han kände, att han icke skulle kunna lefva länge, om han icke kunde få Tystnaden att tala.

Han bad henne så mildt, han grät och han suckade, han led både natt och dag och gick som en osalig ande fram och tillbaka, fram och tillbaka mellan skogens träd.

Men hon satt tyst, tyst, – tyst, hvit och orörlig med sitt underliga leende och sina violblå, lefvande ögon. Prinsen kunde icke alls sofva, och en natt steg han upp långt innan dagen grydde, gick in i det daggiga gräset och böjde grenarne åt sidan, där Tystnaden satt.

»Du älskade! Du enda!» sade han. »Jag vill säga dig farväl, ty nu dör jag. Lifvet är mig allt för tungt, och jag kan icke bära det. Förr, då alla människor talade, kunde jag icke finna ro. Jag red ut i världen för att finna dig, du ljufva Tystnad. Men nu, då jag funnit dig, måste jag höra dig tala. Säg mig blott en enda gång, hvad du sitter och tänker på!»

Rundt omkring låg natten öfver träd och buskar. Dimmorna sväfvade djupt nere öfver ängarne, och morgonstjärnan stod på himlen.

Prinsen grät, och hans tårar föllo som tunga daggdroppar ned på Tystnadens hvita ansikte.

Då lyfte hon sakta sina armar, slog dem kring prinsens hals och drog hans hufvud ned till sig, – och så hviskade hon i hans öra så sakta, så sakta. – – –

Ja, hvad hon sade, det har prinsen aldrig talat om!

Men han blef så glad, att han bröt ut i ett högt skrik. Det ljöd som en smattrande trumpetfanfar och klingade så starkt, att solen for upp ur hafvet med en hel kaskad af strålar och trodde, att det var morgon.

Och då solen var uppe, vaknade alla fåglar och började sjunga, och alla bäckar började sorla, och alla grenar och kvistar susa, och det blef ett lif och ett jubel utan ände.

Prinsen hade låtit grenarne slå tillsammans öfver Tystnadens hufvud. Han bröt sig ut genom skogen, och på den gröna ängen kom hans trogna häst honom gnäggande till mötes.

Då svingade sig prinsen i sadeln, slog upp sitt visir och flög bort som på vingar, öfver åkrar och ängar, förbi bäckar och floder, hem till sin faders borg.

Konungen stod i fönstret med handen under kinden.

Han tänkte på sin son, som nog aldrig mera skulle komma tillbaka; – och se! där kom han ridande med uppslaget visir, svingande sin hand till hälsning.

Det var den härligaste sommarmorgon, och kungen gick honom till mötes på vindbron.

Aldrig hade kungen sett sin sons ansikte lysa så lyckligt.

»Nu, min far,» sade prinsen. »Nu skall jag börja lefva, ty nu vet jag, hvad Tystnaden tänker på!»

* * *





INNEHÅLL

____



  SID.

GLÄDJENS LUSTFÄRD 7

SORGENS FLYKT 43

KÄRLEKENS VANDRING 55

PRINSEN, SOM FICK TYSTNADEN ATT TALA 79

* * *





