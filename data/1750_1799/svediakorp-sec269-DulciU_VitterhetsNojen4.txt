# ID: svediakorp-sec269
# author: Utile Dulci
# pseudonym: 
# translator: 
# title: Vitterhets-nöjen
# subtitle: Fjerde delen
# originalTitle: 
# manuscriptDate: 
# originDate: 
# retrieveDate: 2019-06-14
# sourceDescription: 
# genre: prose
# subgenre: 
# location: Stockholm
# language: sv
# languageVariety: 
# codeswitching: 
# originalLanguage: 
# manuscript: 
# manuscriptChapter: 
# manuscriptPages: 
# printer: Anders Jacobson Nordström
# printedVolume: 
# printedIssue: 
# printedPages: 
# printedDate: 1781
# editor: 
# publisher: 
# digitisationMethod: OCR with manual post-correction.
# transcriptionPrinciples: 
# transcriber: 
# retrievedFrom: Litteraturbanken (https://litteraturbanken.se/)
# retrieveFormat: ePub
# annotation: tokens
# annotationMethod: automatic
# words: 22,821
# sentences: 3,041
# sentenceOrder: original
# URL: https://litteraturbanken.se/txt/epub/DulciU_VitterhetsNojen4.epub
# cite: 
# availability: CC0 (http://creativecommons.org/publicdomain/zero/1.0/)







FÖRETAL.


Då efter nio års förlopp vi omsider framlägga för allmänhetens ögon en ny Del af våra Samlingar, blifver vår skyldighet, att inför dess domstol besvara tvänne frågor, som vi med skäl kunna vänta oss. Den ena, hvad som vållat ett så långvarigt dröjsmål i fortsättningen af ett arbete, som med så mycken välvilja af det allmänna blifvit ansedt; och den andra, för hvad orsak vi, mot vårt förut antagne bruk, utsatt våra namn under hvarje särskildt stycke.

Vi kunna icke dölja för allmänheten eller oss sjelfva, att, om vårt dröjsmål härrört af brist på dugligt förråd, har denna åter varit en följd af vårt förut antagne granskningssätt. Då man aldrig så litet eftersinnar, hvad oändelig skillnad, som råder i människjors tycken och tänkesätt; huru olikhet i ålder, stånd, lynnen och upplysning, värkar olikhet i omdömmen; huru vissa slag i Skaldekonsten måste endast vara behagliga för vissa slags caracterer; att en granskar med hjertat, en annan med snillet, och de flästa blott med örat; att ett erotiskt poëme, som hälst läses af ungdomen, måste falla osmakeligt för de åldriga, som naturligtvis mer värdera det alfvarsamma och didactiska; att den som älskar Oder, finner matthet i Idyller, och så vidare: lärer man lätt blifva varse, huru föga uppmuntrande för skalden och gagneligt för skaldekonsten det medel måste vara, att låta arbeten undergå ett helt Sällskaps granskning. Det är på dessa grunder, bekräftade genom en obehagelig erfarenhet, som man nu och för framtiden lämnat hvarje Auctor frihet, att till sin egen särskilda Dommare utnämna någon viss af Samhällets Ledamöter, den han hälst behagar förtro sitt arbete till; förbehållande sig Sällskapet ingen annan rättighet, än att i allmänhet pröfva, om ett inlämnadt arbete må anses värdigt eller icke, att intagas bland dess handlingar.

Men, att däremot hela Samfundet ej må anses för medbrottsligt i de fel, dem en Auctor kan hafva begått; fel, dem det ej gillat, men tillåtit; hvar man tillika fattat det beslut, att låta hvar och en Författare teckna sitt namn under det stycke han skrifvit, och för hvilket han sjelf svarar.

Skulle någon vilja beskylla oss, att genom våra namns uppgifvande hafva visat mindre blugsamhet än vederbordt, så är här vårt svar:

Då vi ej tro oss vara vanhedrade af den vettenskap vi idka; då vi anse allmänhetens bifall för vår käraste belöning, och snart den enda belöning, som för vittra yrken i vårt fädernesland är att vänta; då vi ej heller hafva nog egenkärlek, att hvar och en tillägga sitt arbete den förträffelighet, hvaraf dess Författare bland alla andra bör igenkännas; och då vi dessutom sett, att, oaktadt Auctorers största försigtighet att dölja sig, deras namn merendels ickedessmindre blifvit röjde; så hafva vi trott, det billige läsare ej lära ogilla en uppriktighet, som bespar deras forskning.

Sällskapet hade önskat, att äfven i denna Del få intaga det Skaldestycke, som förledit år vunnit det mindre priset; men så väl Tomens utstakade gränsor, som vår åstundan, att förut med Auctoren få rådgöra, hafva gjort, att vi sparat det till den nästföljande, då vi tillika hoppas, att våra goda Auctorers arbetsamhet skall hafva riktat oss med flere belönade skrifter.





TAL,


HÅLLIT


PÅ HANS MAJESTÄTS,


KONUNGENS


FÖDELSEDAG,




Den 24 Januarii.





En svag och okänd röst med fruktan höjes opp,

Att tolka Svears frögd, att sjunga Svears hopp:

Om hon, med barnslig ton, ännu ej lärt behaga;

Hon aldrig smickra lärt, och aldrig att bedraga.





Vi fire nu den dag, den Högtid för vårt land,

Då oss en Gustaf gafs på nytt af himlens hand;

Då af en åldrig stam, som Sverges sällhet rotat,

Den tiden undergräft och stormar redan hotat,

En telning växte upp, med nya blomster prydd,

Att nya tiders längd ge våra parker skydd.





J, Bröders Ädla tropp, hvars täflan äran krönt,

Hvars visa yrke är, att para stort och skjönt;

Åt hvilka Guden lånt sin lyra och sin båga,

Som lifvens af hans dygd, och brinnen af hans låga!

Hvart ledde er ert val, att fordra denna gång

Utaf den lägsta röst den allrahögsta sång?

Voltaire söng Henrics lof; och jag så långt mig

glömma,

Att än en större dygd, att Gustafs dygd berömma?

Nej, jag mitt kall förstår och edert ändamål:

J kräfven känslans ton och själens tungomål;

Hvad höfves snillets röst, då våra hjertan tyda

Den kärlek, som de ge åt hjälten, som de lyda?

Men du, du ömma nit för fosterbygdens väl,

Som fordom göt ditt lif uti Camillers själ,

Du samfundslefnans stöd, du sanna Hjeltars anda,

Kom, att din tjusningskraft i våra känslor blanda!

Tänd upp din helga eld i alla Svenska bröst,

Och öka lågans kraft med kraften af din röst!

Kom, att en gammal dygd åt nya tider lära,

Ditt lof är Codri lof, din ära Gustafs ära.





Mitt öga, höj din blick, och se i tidens rymd

En himmel för ditt hopp, af inga dimmor skymd,

Som täcker med sin famn en vid och ljuflig yta,

Där rika skördar gro och tyngda kölar flyta:

I Jani Tempels skygd, som enigheten byggt,

Blott en du vaka ser, millioner hvila tryggt:

För samfundsnitets röst, den agget ej kan qväfva,

Se afvunds ormar fly och ondskans villdjur bäfva.





Bakom dig se en trakt, som lika täck och säll,

Tycks för din åsyn fly, och skyms, som af en qväll;

Der glömskans mörker är, som detta fält vill hölja,

Men har ej skuggor nog, så mycket skönt att dölja;

Du ser en sköflad ort till nöjets hemvist vänd,

Och tacksamhetens eld på nya altar tänd;

Du Stoder, resta där af ärans händer, finner,

På hvilka minnets ljus i tidens mörker brinner,

För den Välgerningsman, som nejden hägnat har,

Och nu på tidens vagn mot andra sidan far.





Så, om en morgonstund, då stäld på Alpers branter

En täck och frugtbar däld man ser på båda kanter,

När dagens Konung fram på östra sidan går,

At ljus och värma strö i sina sälla spår,

Utaf hans åsyn glad den mer för ögat prålar;

Men fast af skuggor skymd och prydd med färre strålar

Den västra mindre glans och mindre fägring ter,

Dock ögat tveka tycks, af hvem det kjusas mer:

Den tid som är förbi, den tid sig till oss ämnar,

Åt oss en lika skatt af Gustafs ömhet lämnar,

Och minnets klarhet sprids i våra ömma bröst,

Förent med hoppets ljus, som gör vår framtids tröst.

Din tid, O store Kung! sig kring Ditt Rike breder,

Och till sitt dyra mål sig genom mödor leder;

Hvar dag utaf Ditt lif är lik en bördig sky,

Som fugtat åkerns barm, och följes af en ny:

Så Nilens rika flod sig kring Egypten gjuter,

Och i sin milda famn de torra fälten sluter;

När till sitt utlopp sist dess vida bölja far,

Hon lämnar frugtbarhet och hopp och sällhet qvar.





Men hvilken gruflig bild min åsyn till sig drager!

I sjelfva glädjens famn, hvad oro mig betager!

Orygglig i sin fart, med döden i dess spår,

Jag Tiden vada ser i böljor utaf år;

Dess ena hand ett svärd till rymdens gränsor sträcker,

Den andra bär ett bloss, som lif och känsla väcker;

Han fogar, löser opp, förkofrar och förstör;

Hans fot till afgrund når, hans hufvud stjernan rör,

Hvart steg är märkt med rof, hvart fjät bestänkt

med tårar,

Han ingen rörsel gör, som ej naturen sårar;

Med åldrens tröga skritt han nalkas vårt begär,

Och flyr med bråstört lopp så snart han anländ är;

Han ropar; varelsen ur intets afgrund hinner,

Han ropar än en gång; och varelsen försvinner;

Ett grus i jordens djup, som aldrig dagen sett,

En verld i rymdens haf, är för hans välde ett;

Än han den svaga mask i nattens sköte fäller,

Än skördar han et lif, som folkslags välfärd gäller;

Och Ödets öfvermagt, som åt hans grymhet ler,

Ett skapadt väsens fall förutan ömkan ser.





Med starka steg han sågs Förgängligheten söka,

At med en dyrbar skänk dess förra skatt föröka;

Det år, som skyndar fram af Gustafs ädla dar,

Med dygd och snille prydt, han till dess sköte bar.

Gudinna, ropar han, hur kan din stränghet lida,

Att Gustaf bland sitt folk ännu skall sällhet sprida?

Hvart år utaf Hans lif för hundra räknas bör,

Ty hvarje ögnablick Han någon lycklig gör.





Den, som ej vishet har, att lifvets frukter taga,

Må trygg i Seclers längd en gagnlös anda draga;

Den endast mätt min gång med klockans toma slag,

Har efter hundra år dock lefvat knapt en dag:

Men den, som lifvets fjät med dygdens blomster

pryder,

Som Samfundsnitets röst för jordens åbor tyder,

Som hvarje andedrägt åt menskjors välfärd ger,

Har snart sin bana fyllt, och bör ej lefva mer.





Förgängligheten log, af fägnad Agget hväste,

I Afvunds bleka syn man nöjets känslor läste;

Och Döden väpnad ren mot Svenska Thronen gick,

När Tiden detta svar utaf Gudinnan fick:





Förgäfves lyftes än min arm mot Gustafs

dagar,

Min magt är allt för svag, att rubba ödets lagar;

Där är den domen fälld, att Han till Sverges tröst,

Ibland ett älskadt folk skall upnå åldrens höst.





Med vrede Tiden ses på sina vingar skaka,

Och skynda fram den väg, som han ej går tilbaka;

Men snart en Gudaglans hans bistra öga bryr;

Odödligheten syns, och Tiden häpen flyr.

Så undan solens blick den mörka skuggan hastar,

Och skyld af grottans hvalf i skogens sköte rastar.





Långt öfver målnens väg, på rymdens toma fält,

Har verldens Byggningsman ett heligt Tempel stält,

Dit intet tordön hant, dit inga stormar nåkas,

Der blott af ljusets fart och ryktets budskap råkas:

Här Minnet rest sin thron på tidens födslodag,

Och öfverlefva skall den sista timmans slag:

För vansklighetens arm, som öfver verlden härjar,

Det tingens sanna bild och häfders hågkomst bärjar.





Odödligheten hit jag ser sin kosa ta

Uppå en azur sky, den snälla strålar dra;

Uti sin Gudafamn hon ses med ömhet bära;

En vård, som helgas skall för mensklighetens ära:

Det är en minnestod, den konsten bildat har,

Där sanning loppet märkt af Gustafs ädla dar;

Gudinnan går, att den uti det templet ställa,

Där intet smicker hörs, där inga dikter gälla;

De rökvärk trälen skänkt, och fruktans tvungna låf

Försvinna under skyn, och nå ej minnets hof.





Här tecknas deras namn, som verlden har be-

undrat,

Som hägnat jordens lugn, som jordens sköte plundrat;

I Templets västra kant fördöljs ett åldrigt chor,

Af Tyrisk marmor bygd och stängt med skyars flor:

En dunkel lampa här sin låga nödigt sprider,

At lysa minnet upp af verldens olyckstider;

Krig, hunger, pest och alt, hvad ödets grymhet ger,

Man här med blodig skrift på muren tecknadt ser:

Här Nero för det bloss, som Rom i lågor tänder,

Här ser man bilans hot i Christjerns grymma händer;

Mord, blodbad, tyranni – – – Men lämnom fasans drag,

På glädjens helga fest, på nöjets egen dag.





Ett starkt och ljufligt sken, vid Templets östra sida,

På dygd och ära ses en himmelsk klarhet sprida:

Den, som ur faror fräslt ett hotadt fosterland,

Som väpnat emot våld en stark och rättvis hand,

Som visa lagars bud i villda hjertan skrifvit,

Som menskligheten stöd och nöden räddning gifvit,

Som idoghet och vett ur mörkret lockat opp,

Och hägnat i sitt skydd de täcka konsters tropp;

Dens namn, dens ädla namn, i alla åldrar firadt,

Blir här i Minnets sköt med ärans kransar firadt:

Dens lof förkunnas skall af ryktets gälla röst,

Och väcka dygdens frö i unga hjeltars bröst.





Den Förste Gustafs bild, som ledd af mod

och ära

Gaf åt ett frälsadt land, en renad Gudalära,

Som brutit Svears ok, som skingrat vantrons natt,

Bland sanna Hjeltars tal i detta rum är satt.





J, som en öm natur ledt fram på ärans bana,

Som födslen ren befallt att följa hennes fana,

Må edert mod, er dygd, till fosterlandets hopp,

I detta helga rum för evigt väckas opp!

Må ädel täflans eld i edra hjertan brinna!

Gån hit, att eder pligt och er belöning finna,

Att se de hjelteprof, den Tredje Gustaf gett,

Som öfver tidens gräns Hans rykte väg beredt:

Hur på en helgad ort, där Sanningens Gudinna

Tändt vettenskapens ljus, att öfver Norden brinna,

Han utaf vishet styrd, ren i sin ålders vår,

Gaf åt Apollo hägn, där sjelf Apollo rår,

Och med ett mildt behag, som pryder Gudens lyra,

Förbandt den djupa konst, att folk och länder styra;

Af Sannings fackla ledd, utaf Behagen prydd,

Naturens ömma vän, förn konsten sökt Hans skydd.





Hur, uptänd af begär att menskjors lynnen lära,

Han sedan klädde af sin höghet och sin ära;

En okänd främling lik, Europa genomfor,

Och ville ringa ses, att blifva värkligt stor:

Hur, förd ur Svears famn till dem, som Ludvig

lyda,

Han gick, att snillets ljus med nya strålar pryda;

Och att de värktyg se, dem styrselkonsten tar,

Då till ett enda mål hon tusen krafter drar;

At se de fjädrars art, som dessa urvärk spänna,

Och tyngdens mätta kraft och hjulens tröghet känna.





Men fåfängt dagens Drott bekläds i molnets skrud,

Det stärker blott vår syn, att kunna se en Gud;

Förgäfves, store Kung, Du vill Din höghet glömma,

Du glansen af Din börd, ej af Din dygd, kan gömma.





Den vård som Gustafs hand åt konst och

snille ger,

I Minnets ljufa chor man äfven tecknad ser;

Hur än vid Elbens strand, och än vid Seinens bölja,

Han ville konstens värk och åldrens märken följa;

Hur sen, då afvundsjuk oss ödets vrede slog,

Och ur vår ömma famn den milde Adolph tog,

Han hastar till sitt folk, att lindra deras smärta,

Med utländsk vishet prydd, men med ett Inländskt

hjärta.





Till detta helga rum Odödligheten går;

Här ställer hon en vård, som öfver tiden rår,

Där hon de stora värk åt evigheten gömmer,

Hvaraf en eftertid om Gustafs värde dömmer:

Hur, när Partiers magt, uti vår fosterbygd

Til marken trampat ned en länge mattad dygd,

Då agg och nedrig vinst sågs alla banden lossa

Af samfund och natur, och lagens värn förkrossa;

En Hjelte skyndar fram, och med en manlig arm

Ur stoftet reser upp ett fallit fosterland;

Hur ärans qväfda eld ur askan åter lifvas,

Och tvedrägt, hat och split från svenska bröst

fördrifvas:

Som när för vårens syn de kalla vindar sky,

Och under nordens pol i sina kulor fly.





En flock af store män, från alla jordens Länder,

Af äran ledas hit, bekrönte af dess händer:

Där ser man Antonin och Titus och Trajan,

Och Rysslands Store Czar, och Persiens Nurshivan;

Där Gustaf Wasa främst en flägt af hjeltar leder,

Hvars stamfars heder öks af sine söners heder;

Där Cato trottsig går, med såret i sitt bröst,

Med dolken i sin hand, och hämden i sin röst;

Men, då han Gustafs bild ser prydd af ek och lager,

En mera mildrad sorg hans häpna själ betager;

Hvad! ropar han, en Kung, som, väpnad mot sitt folk,

Den seger endast kräft, at bli dess lagars tolk!

O Cæsar! uti dig om Rom en Gustaf funnit,

Uppå din frihets graf mitt blod en nånsin runnit.





Här skådar Marc-Aurel en hjelte, vis och ung,

Och på den samma thron en Philosoph och Kung;

Hit August äfven går, och Maro honom följer,

Som under lagrars blad hans spiras fläckar döljer;

Se, säger han, en Kung, som älskad alla dar,

Ej var sitt folks tyran, förr än han blef dess far!

Min like i den konst, att Kronan värdigt bära,

Hvi var jag icke Hans, i medlen til min ära.





Här läser man de tal, som ryktet Tullius skänkt,

Där högsta snille sagt hvad bästa hjerta tänkt;

Och glad Apollo ser den tid för Svea rike,

Då det i vittra värf skall blifva Greklands like,





Där var, sad han, en tid, då man med nöje såg

Förtjenstens ömma qval, som uti fjättrar låg;

Den tiden är ej mer; må den ock evigt glömmas,

Och för en efterverld i nesans mörker gömmas!

Nu, vid sin Konungs syn, det svenska snillet gläds;

Nu, skyddad af Hans hand, förtjensten icke räds,

Att, trampad af föragt, i brist och armod tråna,

I mörkret hållas dåld, och under plågor gråna.

Den låga kojans form en stråle blott begär

Ifrån Monarkens thron, att blifva en Voltaire:

Så är i Chilis berg kanske af ödet lämnad

En dyrbar diamant, till Kronors prydnad ämnad.





En yngling, hvars behof den blinda lyckan glömt,

Men i hvars ädla själ jag mina skatter tömt,

Nu säger till sig sjelf, då han om natten vakar,

Och hvilans ljufva famn för mödans ok försakar:

Hvad tvekar du? Betänk den lön dig vänta må:

En dag skall du en blick af Gustafs ömhet få.





Så kan en värdig Kung ett älskadt land förbyta,

Och ändrad utsigt ge åt hela rikens yta:

Det är ej mer det folk, som genom eld och svärd

Med fasa vördadt blef utaf en plundrad verld,

Som brända åkerfält med dödens skördar hölgde,

Som äran följa trott, men raseriet fölgde:

Det är ett upplyst folk, som under fridens skygd,

Af Gustaf dyrka lärt en mildrad samfundsdygd.





Gån, Konster, samlen er, att Gustafs dygder fira,

Strön blomster för Hans fjät, gen lagrar åt Hans spira;

Förenen edra verk till svenska Hjeltens låf;

Hans välde är min magt, mitt Tempel i Hans hof.





Han böd; det skedde så. Ren deras qvicka skara

På tusen skilda sätt sin Skyddsguds låf förklara;

En eldas af Hans blick, en muntras af Hans röst.

Och det är allas lön, att ha förnöjt Hans bröst.





Än på den spända duk ses lifvets färgor flyta,

Än stiften uttryck ger åt hårda kopparns yta,

Än marmorn skicklig görs, vid hammarns täta slag,

At tolka snillets blick och dygdernes behag.





Ja, Konster, må er flit, till Gustafs låf, försöka

Med ständigt växlad konst, att tusentals föröka

Den billd, den kära billd, som, intryckt i vår själ,

Är ämnet för min sång, och borgen för vårt väl!





A. N. Clewberg.





ODE.


öfver VOLTAIRES Död.


Quel homme vers la gloire et l’immortalité

D’un plus rapide élan fut jamais emporté?

De La Harpe.





Hvad nya sorgeljud ifrån Parnassen skalla?

Sin klagan Delphos Gud för minnets döttrar bär;

Orpheus lutan tar, att häpen återkalla

De toner och den sång, som ängslan helgad är;

Han kan ej ödets våld förlåta:

Ren Echo, med ett såradt bröst,

Til folken bär dess klagoröst,

Och skalderne bestörte gråta.





Ho vill förklara mig, hvad denna smärta bådar,

Som rubbar Gudars lugn och Pindens häpnad gör? – –

Men bäfvan tystar alt, – – jag ren dess ursprung skådar,

Jag lifvets bödel ser – – – han mordevapnet för:

Det stränga ödets röst befaller,

Och fasans drott till härjning går;

Ett ögnablick – – – dess lia slår,

Hon slår – – – O Gudar! Voltaire faller.





Af detta olycksslag Apollos klagan väckes.

När sjelfva snillets sol för evigt slåcknad är,

Af tusen stjernors mängd förgäfves himlen täckes;

Kring deras svaga bloss sin skugga natten bär.

Hvad skifte Phoebi välde röner!

Han saknar Voltaires Gudasång;

Han fruktar snillets undergång,

Och räds för sina unga söner.





Hvem dödlig har, som du, o Voltaire! lagrar skördat?

Hvem dödlig har, som du, til vishet verlden ledt?

Hvar äro dessa troll, dem tidehvarfven vördat,

De villor vantron födt, och fördom vällde gett?

De flytt, de finnas icke mera;

Och deras syn var allt för svag,

Att icke såras af den dag,

Som skall en uplyst verld regera.





Ej himlens Präster mer sin nästas blod begära,

Då han åt Nådens Gud en egen dyrkan bär:

Ej mer med brand och svärd predikas fridens lära;

O Voltaire! detta ljus af dig en gåfva är:

En känslolös och irrad skara

Du föreställt sitt barbari,

Och att den rätt vill Christen bli

Skall börja med att menskja vara.





Naturens visa Präst, du tolkat hennes lagar,

Och trampat på de band den grymma vantron för;

När hon sin hela magt till hämd i harnesk jagar,

Du, säker, ömkat den, som icke tänka tör:

Så Örnen sig mot solen höjer,

Och gömmes uti molnens bädd,

Då svalan, vacklande och rädd,

Det låga vattubrynet plöjer.





Hvad! – – – Gudar hvilken syn! Elysen öpnad blifver;

O Bourbon! är det dig mitt häpna öga ser?

Du åt din sälla skald en lagrad krona gifver,

Åt dig dess hjeltesång odödligheten ger:

Det fattas, Cæsar, i din ära;

Och Vasa, du ditt rikes Gud!

Hvad lyra skall med lika ljud

Ditt lof de sista åldrar lära?





Ur nöjets ljufva famn förfärad Venus vaknar,

Och med förtviflan ser, hvem ödets hårdhet fält;

Gråt, Fröja, gråt den skald, som du för evigt saknar,

Byt, Paphos, i Cypress de glada Mirtenfält:

Han evigt flytt, – – – o djupa smärta!

Han, som af nöjet älskad var,

Som Gabriella sjungit har,

Och skapt Zair utur sitt hjerta.





J, tidehvarfvens Ljus! J, dyrkansvärde hamnar!

Beundren denne skald, som från Parnassen gått;

Kring alt, likt Ocean, dess vida snille famnar,

Han er förenta rätt till Minnets Tempel nått;

Så hundra Gudar verlden dela,

Men Jofurs oinskränkta magt

Sig allas välden underlagt,

Och fattar med en blick det hela.





Här icke blott en skald sitt lof kring verlden breder:

Då Voltaire, mera stor, som de förtrycktas värn,

Sit yrke helgat har till mensklighetens heder,

Och, modig, offer ryckt ur fanatismens järn,

Hvad han fördubblad ära skördar!

Ehuru klart dess snille bran,

Som Henriadens Uphofsman;

Jag Calas Skydds-Gud mera vördar.





Den oinskränkta glans, dess vida rygte kastat,

Med ljungelds snabba fart till afgrunds-magter hann;

Den mörka Afvund strax ur nattens sköte hastat,

Hon tömde ut sitt gift, och all dess kraft försvann;

Knapt Philosophen ögat sänkte,

Att hennes låga stämpling se;

Han nöjdes, att åt ilskan le,

Och ökadt ljus åt verlden skänkte.





Så Negrers vilda folk, på Nilens heta stränder,

Förbannat i sitt stoft, med gälla smädeskri,

Den lysande Planet, hvars blickar dagen sänder:

Hvad brottsligt öfverdåd! Hvad fåfängt raseri!

När dessa villdjur hädiskt lastat,

Har Guden, i sitt jämna lopp,

På denna djerfva, mörka tropp,

Från himlahvalfvet strålar kastat.





Men redan Tidens Gud mig ödets skiften bådar,

För min bestörta syn dess bana öpnar sig;

På tio Seclers fall jag nya åldrar skådar;

O Voltaire! huru stor jag återfinner dig!

Din ära, utaf alla yrkad,

Beständigt nya strålar får;

Du till odödligheten går

Beundrad, älskad, vördad, dyrkad.





P.





MÄNSKLIGA LIFVET.




Fri Öfversättning 1.





Vällust, i min ungdoms brånad

Sökte jag din läckerhet;

Af din fyllnad matt och trånad,

Sötman vänd i bitterhet,

Jag i åldrens vintermånad

Funnit din fåfänglighet.





Lystnad efter gods och ära

Mannahjertat sönderslet;

Tusen qval, som mig förtära,

Mätthet, ledsnad, bräcklighet,

Ge min ålder samma lära:

Alt är blott fåfänglighet.





Att på kunskapsdjupet tåga,

Snillets högmod sig förlet:

Dolda afgrund! hvem kan våga

Forska din omätlighet?

Hvad jag vet är till min plåga;

Lärdom är fåfänglighet.





Hvad båtar all vår magt? – – – En vålnad utaf lycka,

Som skimrar för vår syn, men aldrig hjertat rör;

En irrig hjernas barn, som går med högmods krycka,

Och som, vid första blick af sannings öga, dör?





Jag sökt dig, sällhet – – dig, som för mitt famntag

flydde,

I mina Cederslott, på tusen nöjens stig;

Sireners ljufva sång mitt öra flygtigt brydde,

Men sällhet borta blef – – – Jag fann den ej hos mig.





Min smak förslöad blef af mer än måttlig föda;

Att mätta mitt begär, jag tömde jord och haf;

Med all naturens skatt, med alt hvad konsten gaf,

Jag kände hungren än mitt toma bröst föröda.





Hvarför fick jag till min blygd

Menskjohjertats lynne lära?

Utaf is för verklig dygd,

Utaf eld för brottslig ära,

Såg jag det i skuggans skygd

Inga band af lagen bära.





Dygdens lof var matt och kallt,

Vett och sanning trycktes neder,

Börd gaf fräckhet, smickret heder,

Hårdhet guld, och guldet alt,

Oskuld led, förtjensten svallt:

Menskjor, hvad! – – – jag målar eder!





Glömsk af hjertats ömma band,

Ler du dock, du falska Sköna;

Men din nya älsklings brand

Skall dig lika trolöst löna,

Och detsamma öde röna

Af en annan skönhets hand.





Jag hör från alla håll, hur aggets ormar hväsa;

Uppå förtjenstens väg får afvund tistlars frö;

Gå, oskuld, att din lön i tidens häfder läsa;

Den är att lefva hädd och uti plågor dö.





En dygdig, arm och svag, i djurisk träldom drifves,

Att släpa för ett bröd med blod och tårar stänkt;

Då Crœsus däremot, i orklös vällust sänkt,

Ännu ej gissat har, at någon usel gifves.





Likväl han är det sjelf: uti hans tärda bröst

Med ouphörlig strid de vilda lustar rasa;

Af osmak nöjet följs och lasten utaf fasa,

Och in i dödens natt hörs hjertats hämderöst.





Lik ett skepp på hafvets bölja,

Kastadt af en vild orcan,

Mäter du den korta ban,

Där dig tusen faror följa;

Strax skall tidens ocean

Dig uti sin afgrund dölja.





Öfver lastens fina nät

Lustan fagra blomster breder;

Då hon på din faders fjät

Dig i villans brådjup leder,

Hon detsamma fall bereder

Åt din son, som skådar det.





Jorden ingen nyhet föder;

Hvad som sker, är redan skedt,

Hvad vi se, är redan sedt:

Krigets våld, som alt föröder;

Dumhet, last och dygd och vett

Uti plågans arflott bröder.





Var stor, var god, var hög, var skön, var rik, var vis,

Var alt – – – men lagen står, som födslen för dig stiftat:

Ett bröst, där dygden bor, ett bröst af brott förgiftat

Må lida lika sår af ödets plågoris.





Detsamma blomsterfält, där spaka fåret betar,

Har tigren, dess tyran, till samfält hemvist fått:

I grafvens mängda stoft ditt öga fåfängt letar

Den hand, som utgöt blod, den hand, som gjorde godt.





Hvad kjusar? Minnets sköt? – – J dårars yrsel hafven;

Hvart når den höga stod, när ögat maskar närt?

Hvart när det gälla lof, när örat är förtärt?

Till himlen, om du vill; men icke ned i grafven.





Ack! hvad oro lifvet tär!

Ach! hur alla nöjen ljuga!

Dock med tusen slags besvär

Vi en timma till oss truga:

Är det lejon jorden bär

Mera än en liflös fluga?





Eldad, villad och förströdd

Utaf hoppets falska låga,

Fasar du, att bli förödd,

Fast du qväljs af lifvets åga;

Död och lif är dig en plåga:

Lycklig, vore du ej född!





Alt hvad tröttsamt lifvet hyser,

Alt hvad muntrar i dess lopp,

Flygtigt godt, som trolöst myser,

Plågor i en ändlös tropp,

Och det hopp vid grafven lyser,

Alt tycks grafven sluka opp.





Hvem mägtat har, att blott af egit snille finna, 2

Om, då vi falla in i dödens djupa natt,

Vår själ i stoftet qvafd ej evigt skall försvinna?

Om ödet samma mål för lif och tanka satt?





På minsta vårens lif den Högstes öga vakar,

De äro, såsom vi, hans magts och ömhets prof;

Han gräns för vårt förstånd och deras yrke stakar,

De äga, såsom vi, båd sinnen och behof.





Som vi, de lifvet få, som vi, de lifvet ända;

Säg, härjas deras själ i döden, eller ej?

Och vår – – O store Gud! Och vår, hvart skall den lända?

Säg, svaga menskjovett, säg om de vet det? – – Nej.





Dock betryckt af sjelfkrafd möda

Tråkar du i lifvets natt;

Då af vällust tärd och matt

Slösarn mödas att föröda,

Gråter snålhet vid sin skatt

Öfver brist på dryck och föda.





Hjelten, till en straffgud väckt,

Alt med blod och tårar sköljer;

Men vid åldrens nordanflägt

Guden vacklar, fallet följer,

Och den hjessa stjernan räckt

I en handfull stoft sig döljer.





Skönhet, prydd i vårens skrud,

Full af lif och ömhet prålar:

Så den yra västans brud,

Skön i morgonsolens strålar,

Sig med dödens färgor målar,

För den sänkta dagens Gud.





Så alt förvandlas skall, alt mörkna, alt försvinna;

Snart blir mitt öra döft för harmoniens magt,

Snart skall mitt kalla blod med långsamt omlopp rinna,

Och ögat, skumt af år, ej skåda solens pragt.





Ej drufvans röda saft min nötta smak skall reta,

Hvars värkan glad och öm i själ och hjerta käns;

Och under åldrens tyngd min krökta kropp skall streta,

Med stapplan och besvär, att uppnå lifvets gräns.





Jag skall ej se er mer, J, Sköna, hvilkas dyrkan

Bekrönt min ålders vår, förkjust dess vackra dar!

O kärlek! lifvets rus, du hjertats ömma yrkan!

Du långt ifrån mig flyr, du evigt från mig far.





Fästom då, förr än de slutas,

Glädjens snabba ögnablick;

Må det goda visligt njutas,

Under ödets blida skick,

Och i våra hjertan gjutas

Nöjets ljufva Gudadrick!





Må vi ingen ro försaka,

Som är fri från brott och skam!

Må vi under vänskaps glam

Bordets läckra nöjen smaka!

Må en öm och älskvärd maka

Låcka hjertats känslor fram!





Dödlig! hörs naturen säga,

Tag den lott jag dig förär;

Måttligt dig med nöjen pläga,

Det din rätt, din sällhet är:

Äg dem; låt dem dig ej äga;

Följ, men tygla ditt begär.





Ett blomster nöjet är: flyg, fjäril, fram och åter,

Drick tyst dess söta kalk, men såra ej dess blad:

Tro ej, att göra stoj, är det att vara glad;

Ditt löje är ett svek; det hörs, fast hjertat gråter.





Stig upp från högd till högd och skåda rymdens strand,

Fall sedan djup från djup tils sjelfva djupet felar;

I alt se godt och ondt; men tig, och kyss den hand,

Som tusen ömhets prof mot ett af hårdhet delar.





Njut glad Försynens nåd; det är det rätta sätt,

Att offra honom pris, att honom värdigt dyrka;

Gör godt så vidt du kan, och hvarje menskja rätt,

Så är din lära ren, så är ditt bröst hans kyrka 3.





Lät en dygd som vänligt ler,

Menskjohjertan till dig draga;

Vet, den vishet gallan ger

Är en grym och fruktlös aga;

Det är dygdens att behaga,

Lasten sig förskräcklig ter.





Låt din ömhet hoppet nära,

Hos en tvekfull vandringsman;

Skynda glad, att hjelp förära

Åt en svag, som fela kan;

Ack! med all din visdoms ära,

Kan du falla liksom han.





Denna ljufva tragt, som hyser

Vårens fägring och behag,

Ofta mörk och vanstäld ryser

Under moln och tordönslag;

Och den dygd, som klarast lyser,

Lider sin förmörkningsdag.





Gör godt och fråga ej, och säg: skall jag berömmas?

Skall man väl tacka mig? Mån det en dygdig är?

Hvad dubbel tyngd för den båd qval och laster bär!

Och huru stort, hur skönt, att göra väl och glömmas!





Räds ej tyrannens hot och afvunds smäderop;

Af kärlek för din dygd till hat mot dig de drifvas:

Hvad bifall smickrar dig af blinda dårars hop?

Gud ser dig: det är nog: kan högre lön dig gifvas?





Hvad är du, menskja? Ach! en mask, ett stoft, ett grand,

Som födes, blott att dö, och, blott att irra, tänker:

Dock himlars Gud en blick uppå ditt inre sänker;

Hans magt du frugta bör, men ej en dödligs hand.





J. H. Kellgren.





HÖSTEN.





Natur, jag dig ej mera känner,

Hvar är din skönhet och din pragt?

Behag och lugn, J nöjets vänner,

Hvar är ert rike och er magt?

Alt tärs, alt mörknar och försvinner,

Naturen till sin ålder hinner;

Dess hy som bleks, dess glans som dör,

Ej mera ögats kjusning väcker,

Dess vissna löf min stig betäcker,

Jag höstens hälsning hvina hör.





Se fram på dessa kala ängar

En skingrad hjord bedröfvad går;

På gräsets bädd, på blomstrens sängar

Nu höstens tunga anda rår.

Det fält, där ilen flyktig spelte,

Som västans bad och svalka delte,

Den grymma nordans klädnad drar.

Knapt finnes nöjet i mitt minne;

Dess saknad målar för mitt sinne

En bild af mina ungdomsdar.





Men, fast naturen åldrig blifvit,

Hon äger all sin ömhet än:

De skänker hon sin älskling gifvit,

Förvandla honom till dess vän.

En fruktbar flod, lik Nilens bölja,

Jag ser de klufna fälten skölja,

Där landtbon gömt sin framtids hopp:

Naturen fägnas af hans möda,

Dess mildhet hägnat vårens gröda,

Dess mildhet lockar skörden opp.





Så, Themir, när den ros försvinner,

Som nu så liflig pryder dig;

När jag af tiden härjad finner

Den hy, hvars pragt förkjusar mig;

När till sin höst din lefnad skrider,

Mitt hjerta ingen ändring lider,

Min ömhet ingen minskning får;

Den dygd, som evigt du bevarar,

Min eld mot åldrens våld försvarar,

Och lika om mitt hjerta rår.





Palemon, du, som altid knotar,

På tidernes förvandlingslag;

Som darrar, när ett moln dig hotar,

Och ängslas af en stormig dag;

Lär dig, min vän, den sällhet njuta,

Som ensam kan i hjertat gjuta

En ädel och beständig frid;

Din åtrå falska nöjen fattar,

Men hoppet, som ditt sinne mattar,

Snart flyter bort med nöjets tid.





Ach! lär att ömma känslor dyrka,

Åt dygd och vänskap offer bär;

Det är af dem du länar styrka

Mot lifvets stormars grymma här:

Ditt skepp, som tryggt i hamnen hvilar,

Ej bäfvar då för vädrens ilar,

Ej floden på dess ankar rår;

Om vågen emot stranden ryter,

Om vinden skogens toppar bryter,

Du fast, som klippans grundval, står.





Ett gny kring slätten höres susa,

Där vädrens lätta hvirflar fly;

De flocktals på hvarandra rusa,

Och axens tyngda stjelkar bry;

Det veka strå sig lydigt böjer,

Men strax sitt stolta hufvud höjer,

När ilen från dess hemvist far:

Du åkerns pragt, ditt hopp dig sviker,

Du vädrets anfall undanviker,

Men lifvets skörd åt skäran spar!





Ren höres stenens yta nötas

Mot kanten af ett krokigt stål;

Här ser man yra gåssar mötas,

Där hör man flickors gälla mål:

De redan sig kring fältet sprida,

Hvar yngling vid den skönas sida,

Som lagrar åt hans hjerta ger;

Förtjust, han hennes möda lisar,

Och med sitt nit en ömhet visar,

Den hon med hemlig glädje ser.





Ur åkerns famn en tätting ilar,

Han ängslig fram och åter far;

Vid sädens rot en mullklimp hvilar,

Den vältens börda skonat har:

Där luftens son sin boning fäste,

Med hopp, att i sitt dolda näste

För skott och snaror lefva fri;

Men gömslan kan ej honom skydda,

Han måste fly, och se sin hydda

Af menskjans grymhet plundrad bli.





En här af ax, som fältet täckte,

Af lians hugg till jorden fäls;

Den skörd, som sig kring marken sträckte,

I krönta toppar sammanstäls:

Ren flagors tyngder axen krossa,

Och kornet ur sitt fängsel lossa,

Som samlas skall åt vintrens hopp;

De täta slag ett samljud göra,

Hvars darrning kännes jorden röra,

Och luftens rymder fyller opp.





Så jordens son på jorden härjar,

Och hennes rikedom förstör;

Alt till sin egen vinning bärjar,

Hvad åtrån för dess ögon för;

Han nyttjar djärf naturens håfvor,

Och tar sin ömma moders gåfvor,

Som en tyran sin skatt, emot:

Af längtan menskjans hjerta brinner,

I längtan hennes lif försvinner,

Knapt ryms hon på vårt trånga klot.





Hon markens yta genombårar,

Och jordens ådror frusa fram;

Hon skogens unga åbor sårar,

Och fäller ner en åldrig stam;

Ej hafvet för dess magt kan skydda

Ett folk, som ur sin djupa hydda

Med våld och list blir ömsom ryckt;

Ej luften kan sin flygting dölja;

De snälla kulor honom följa,

Han hins af döden i sin flyckt.





De hvalf, dem åskans vigg ej krossar,

För menskjans armar öpna sig;

Hon stenen från sin fogning lossar,

Och gör till jordens djup en stig;

Där vågar hon med klippan strida,

Af elden hjelpt, ur bergets sida

Hon bryter lös en svaflig malm,

Som genom många öden ledes,

Och ändtlig till en Gud beredes,

Vid hvälfda ugnars rök och qvalm.





Den tvära oxen lydig tjenar,

Han tålig drar sin tunga plog;

Och till dens tjenst sin styrka lånar,

Som honom under oket drog:

Du, som med ouphörlig möda

Är tvingad att ditt lif föröda,

Till menskjans gagn, i slafveri!

Var nögd, man snart dig magtlös finner,

Och du till lön den trösten vinner,

Att af din herre mördad bli.





Se blomman uti ängens sköte,

Det unga biets kära hopp;

Vid dagens och Zephirens möte

Sin famn för fjäriln öpna opp!

När daggen qvällens kyla gjuter,

Sin pragt hon åter sammansluter,

Hon den till nästa morgon spar;

Men ach! när solen högden hinner,

Han ren den sköna vissnad finner,

Ren lian henne skördat har.





Hvar är det haf, som åkern skölgde,

Och rikt i gyllne vågor flöt?

Den skrud, med hvilken våren hölgde

Den stela jordens nakna sköt?

Alt för min ledsna syn försvinner,

I nöjets rum jag endast finner

En tom och öde sträckning qvar;

En tummelplats för stormens ilar,

Där menskjans arm, som aldrig hvilar,

Naturens skatter röfvat har.





Och detta alt, min stolta like!

Du blott åt dig tror himlen gaf?

Du dömmer i naturens rike

Dig till tyran, din bror till slaf:

Ditt korta lif ej hinner bruka,

Hvad ditt begär vill åt sig sluka,

Och nödgas lämna vid din död:

Men nog! du får den vällust njuta,

Att alt i egna armar sluta,

Och vägra alt åt bröders nöd!





Så, utaf smärre bäckars vågor,

En våldsam elf sin tillväxt tar;

De torkas ut af solens lågor,

Hon stolt med skummig bölja far;

Den dagg, som morgonrodnan sänker,

Det milda regn, som molnet skänker,

Hon bort från ängens sluttning för;

Men snart den skatt, hvaraf hon skryter,

Som för de vissna blomstren tryter,

I hafvet störtar sig och dör.





Du jord; som den ditt sköte rifver,

Dock låter på din yta bo;

Du, som i dina fåror gifver

Ett skydd, där menskjans hopp får gro!

Din stumma röst bör henne lära

En okänd pligt, en sällsam ära,

Med godt att hämnas oförrätt;

Att för sin svaga like ömma,

Och med ett mildradt sinne glömma

Sitt fordom hårda tankesätt.





Min kropp en dag jag gladlynt lutar

Uti den trånga hyddan ner,

Om, förn jag mina skiften slutar,

Mig ödets gunst en gåfva ger:

Jag vill ej lyckans hemvist veta,

Att där en fåfäng heder leta,

Att fika efter Crœsi lott;

Nej, lycka! om jag dig kan röra,

Så gif mig magt, att stundom göra

Ett värdigt hjerta något godt.





Men Sånggudinnan, kom tilbaka

Från känslans ödelagda stig!

Du går, att ädla nöjen smaka,

Du går – – – men du förvillar dig:

Sjung om den fest naturen firar,

Den gyllne frukt, som träden firar,

Den frögd, som bygdens ungdom rör!

Se, gubben sjelf, af skördens safter,

På grafvens väg tycks repa krafter,

Och ler en gång, förr än han dör.





Den rika gren sin börda lutar:

Mot jordens sköte kärligt ner:

Så sig i modrens armar slutar

Det barn, hon lif och näring ger;

Men snart en ilning qvisten lossar,

Som, störtad ner, i fallet krossar

Den frukt, han saft och föda gaf:

Så, när en gunstling nedertryckes,

En gynnad flock med honom ryckes;

Hans fall är deras lyckas graf.





Ja, gläd dig nu, du sälla skara,

Som ungdom och som frihet har;

Ej läxors mängd, ej risets fara

Bedröfvar dina bästa dar:

Se, gåssen upp i trädet ilar,

Han kastar frukten, liksom pilar,

Mot flickans armar listigt ner,

Och hon sin yrhet redan döljer;

Dess ena öga modren följer,

Det andra upp åt gåssen ler.





Men, hvilket dån går till mitt öra

Från sorgsna tallens tysta land?

Jag jägarn hör dess lugn förstöra

Med mordiskt rop, med blodig hand:

Fly, Skaldmö, bort från dessa nöjen!

Du kan ej blanda mord med löjen,

Du qväljes utaf andras qval,

Din oskuld denna ro förnekar,

Gå yr, men öm, bland glada lekar

Att göra fritt, men ädelt val.





Men du, som stark emot de svaga,

I deras flykt din ära har;

Som stolt att enfald få bedraga,

Den grymma och den falska spar;

Mot hjordens rofdjur krig förklara,

Bred för en trolös ut din snara,

Och var emot den hårda hård;

Men ungen, som med matta vingar

Från buske sig till buske svingar,

Låt lefva fri i moderns vård.





Hon ömt och varsamt vid sin sida

Församlat har sin kära tropp;

Men fåfängt hennes läxor strida

Emot den yra ungens hopp:

Den lilla qvicka fogelskaran

Ser bäret väl, men icke faran,

Och skingrar sig i skogens snår;

Sist lockad utaf falska läten,

Hon villas i de dolda näten,

Där hennes ånger frugtlös är.





Ach! vakten er, J yra sköna,

Som ungdom och som vingar fått:

En dag kanske i skolen röna

Den fara jag er förespått.

Eglé, du fri på fältet träder,

Hvar ros ditt fikna öga gläder,

Hvar fjäril där förtjusar dig;

Men vet, att rosen taggar döljer,

Och att den fägring marken höljer,

Betäcker snaror på din stig.





En mor bör dig ej säker göra,

Man härmar lätt en moders röst;

Men lät, Eglé, min bön dig röra;

Och göm dig vid din älsklings bröst:

Där skall du nöjet evigt finna,

Där skall du qvällens skuggor hinna

Förutan ledsnad och besvär.

Ach! skynda i hans famn att falla:

Gå, när en mor dig höres kalla,

Flyg, när en älskling det begär!





Ren skyar dagens Fader dölja,

Jag simmar i en ångors sjö;

Ren ljusgrå dimmor jorden hölja,

Naturen synes långsamt dö:

Men fåfängt dimman solen gömmer,

Sin skatt hon genom molnet tömmer,

Och kring naturens kalla graf

Ännu en älskad klarhet tänder;

Lik dygdens vän, som okänd sänder

Den tröst, han altid nöden gaf.





De täta duggen slätten byta

Uti ett bredt men stilla haf;

På sanka ängen holmar flyta,

Som till sin omkrets taga af;

På ängen oxen tröttad vadar;

En tung och fuktig luftkrets badar

Den lägsta däld, de högsta berg;

Där bäcken hördes sakta susa,

Med brak de strida strömmar brusa,

Och källan öks, med grumlig färg.





Det sorgsna lugn, som jorden höljer,

Likt grafvens stillhet, gör mig rädd:

Här hör jag blott hur floden sköljer

Den döda tufvans kalla bädd:

All rörsel för min syn försvinner;

Af fasa stel, jag endast finner

Mig sjelf i verldens rymder qvar;

Men bäst jag jord och himmel saknar,

Naturen ur sin dvala vaknar,

Och luften klarhet återtar.





Utur sitt läger vädren väckas,

De ryta där de rusa fram;

Här gamla träd vid roten bräckas,

Där slitas grenar från sin stam:

Ej mer den salta böljan hvilar,

Hon snart af stormens lösta ilar,

Till hastig hvälfning drifves opp;

En våg uppå den andra följer,

Och hvita fraggan öfversköljer

Den skarpa klippans branta topp.





Jag såg på denna vreda yta

En dag de stolta master gå;

Jag hörde stormens hvirflar ryta,

Och vågors berg mot branten slå:

Än tycktes flaggan molnet råka,

Än kölen djupets botten nåka,

I farten uppå böljans rygg;

Blott girighet i denna fara

Är mägtig, att sin köld bevara;

Hon vågar sig bland dödar trygg.





Men skyar snart sig sammanrota,

Som dölja blixten i sit sköt;

De mörkgrå hvalfven jorden hota,

Dit vattnet strömvis nederbröt;

Snart öfverdåd ger rum åt fasa,

Då vädren utan tyglar rasa,

Och mörkret släcker seglarns hopp;

Till hamnen, den man mer ej räcker,

Man ett förvirradt öga sträcker,

Ur djupets svalg, som gapar opp.





Nu däcket sköljs af täta vågor,

De med sig dra en usling bort;

Hans lif är frälst från större plågor,

Hans död är grym, men äfven kortt:

En an till skyn sitt öga vänder,

Hans hjerta heta suckar sänder

Till himlen med förtviflad röst;

Han väntar bistånd från det höga;

Men molnet öpnas för hans öga,

Och störtar blixten mot hans bröst.





På vädrens vingar döden följer,

Och åt sitt rof med ilska ler:

Han än i molnets djup sig döljer,

Och kastar sig med åskan ner;

Än han i hafvets sköte gömmes;

Ett krossadt skepp förgäfves tömmes;

Han snart det åter fyller opp,

Han vredgad in med vågen flyter,

De starka bommar nederbryter,

Och bräcker mastens djärfva topp.





Se, långt ifrån en bölja hastar,

Som klippors septsar öfverfar;

Ett snöhvitt skum hon för sig kastar,

Som vädrets gny och snällhet har:

Ren, med sin last, hon vraket hinner,

Hvars lämning ur min syn försvinner,

Och af en blidkad bölja höljs:

En usling än min ömkan väcker,

Som armen upp åt högden sträcker,

Fast kroppen under vågen döljs.





Jag sorgsen går från hafvets stränder,

Där fasans Gud sitt hemvist har;

Jag mig till skogens sköte vänder,

Men finner där knapt skuggan qvar:

Det hvalf, som mig för solen täckte,

En flyktig bild kring dälden sträckte,

Från trädens kronor flyttat ner;

Nu bleka löfven roten skyla,

Och nordanvädrets skarpa kyla

Dem snart sin sista bane ger.





Jag förr, i skygd af dessa ekar,

Hört näktergalens ömma sång;

Nu hösten mig det nöje nekar,

Som ledde hit min tysta gång:

Men ach! hvem är den man jag märker?

En slaf hans gång på heden stärker,

Han sina steg åt slätten för;

Hans krökta rygg hans ålder tyder,

Utaf hans mun, den glädjen pryder,

Jag denna sång med tjusning hör:





Natur, du bygdens Skydsgudinna!

Tag mild min fria dyrkan mot:

Man blott hos dig kan nöjet finna,

Som allmänt sökes på vårt klot.

Den, som för lyckans blickar trälar,

Som med en fåfäng möda grälar,

Att efter lifvet bli berömd,

Må hoppet öfver ledsnan gjuta;

Jag vill om dagen glädjen njuta,

Och bli i nattens stillhet glömd.





Natur! hvart hälst mitt öga hinner,

Jag dina skänker tar emot;

För mig den krökta bäcken rinner,

Som badar tallens nakna rot,

Och som med luftens ljumma anda

Käns jordens friska kyla blanda;

För mig blir tufvan blomsterprydd;

För mig den hesa aspen spelat;

För mig den täta linden delat

I lundens gömslor skuggans skydd.





Natur! du vårdat ängens gröda,

Och sköter hjordens nya hopp;

Du har belönt en älskad möda,

Och blidkat vädrens vreda lopp;

Vid skyars hot och stormars möte,

Utur en villig fåras sköte,

Du kornet fört i axets famn;

Du lyckligt hit min kosa ledde,

Och uti däldens lugn beredde

Åt dig ett tempel, mig en hamn.





Ej oron mer mitt läger nalkas,

Sen jag hos dig en fristad fick:

Så blomman uti skuggan svalkas

Af västans kyss och daggens drick;

Dess öden ingen afvund reta,

Och endast några fjärlar veta

Dess lukt, dess hemvist och dess namn:

En dag, när tiden hörs mig kalla,

Må jag, som hon, i tysthet falla

Förvissnad i naturen famn!





Ja, täcka landtbygd, i ditt sköte

Vill jag min lefnads afton se,

Ej rädd, ej ledsen vid dess möte;

Han må åt ångern oro ge:

En otäljd sten min mull skall hölja,

En lind skall denna stenen dölja,

Här skall ej resas någon stod;

Men vill man mig en grafskrift gifva,

Må man i barkens yta skrifva:

Mot vänner öm, mot usla god.





Kanske en herde, hvilkens hjessa

Af sorg och ålder blifvit kal,

Af bygdens barn skall tårar prässa,

Och till dem hålla detta tal:

I denna hydda Damon hvilar,

Han kände aldrig lyckans ilar,

Som storma ut på verldens haf;

Han dygd och vänskap heligt vördat,

Han edra fäders kärlek skördat;

J Herdar, gråten vid hans graf!





På dessa fält han ofta mötte

Den tida morgonrodnans glans;

I denna lund en ek han skötte,

Och gaf åt några plantor ans:

Nu morgonrodnan fåfängt prålar,

Han väckes ej af hennes strålar;

J Herdar, gråten vid hans graf!

Nu plantan dör, nu eken trånar,

Han dem ej mer sin ömhet lånar;

J Herdar, gråten vid hans graf!





A. N. Clewberg.





ODE


ÖFVER


AFVUNDEN.





Hvar är den pragt, hvari du lyste,

Natur, i dina ungdomsår?

Då jordens barn sin oskuld hyste,

Och jorden sjelf en evig vår;

Då intet blod dess sköte färjat,

Då intet svärd dess fägring härjat,

Då inga stormar stört dess fred,

Då inga tårar ännu runnit,

Då ingen suck till himlen hunnit,

Att kalla hämdens åska ned.





Men ach! hvad mörker, gny och fasa!

Tenarens portar öpnas opp!

Och lasterne kring jorden rasa,

Med plågorne i deras tropp:

De dygden ned från thronen jaga,

Dess tempel i besittning taga,

Och frugtan hyllar deras magt:

Men svag den magt, som blott förskräcker!

Mån ej den kärlek dygden väcker

Ett större band på mänskjor lagt?





Än oklädd i den falska ära,

Som sedan blifvit konstens lån,

Hur skulle lasten ej förfära

Det skönas älskling, himlens son?

De hjertan, som en afbild tedde

Utaf en Gud, som dem beredde;

De detta afgrundsfoster se,

Och för dess magt ej afsky finna?

Och ej af dubbel åtrå brinna,

Att dygden blott sin lydnad ge?





Ren afgrund luta såg sitt välde,

Om ej, vid en bedräglig dag,

Han Dygdens ädla skick förtälde,

Och gåfvo Lasten dess behag;

Strax ur dess djup två andar trädde,

Som dem i växlad drägt förklädde:

En, Smickret, sänd, med smink och pragt

Att Lastens grymma skepnad dölja;

Och Afvund, lärd, att Dygden hölja

Med mörker, nesa och föragt.





Det är hos Kungar och de Höga,

Som Smickret skydd och fristad nått;

Förtjust, det med ett vördsamt öga,

Som storvärk, tillber deras brott;

Den hand, som sårar och förtrycker,

Som brödet från den usla rycker,

Som höljs med tårar och med blod,

Af Trollets lof och kyssar äras;

Och bålet, där hon bordt förtäras,

Förvandlas till en minnesstod.





Men, Afvund! du, bland lasters skara

Den hätskaste, som dagen sett;

Som nödgas sjelf de qval förfara,

Dem du åt jordens barn beredt;

Hvad hand kan väl din grymhet skildra,

Och ej den fasas drag förmildra,

Som af ditt väsen bildning ger?

Du med din röst och åsyn sårar,

Du ler vid en bedröfvads tårar,

Du gråter, då en lycklig ler.





Sen af det fräcka Högmods brånad,

I Dårskaps sköt du aflad var;

Du sjelf, utaf din fader rånad,

Försmädelsen till lifvet bar:

Sig ormar kring din hjessa fläta,

Som dina egna lemmar fräta:

För dina lönska blickars brand

Behag och nöjen sig förskräcka;

De blomster, lifvets väg betäcka,

Förvissna, rörde af din hand.





Du dina skott mot Dygden lossar

Ehvar, i kojor eller Hof;

Du Hjeltens ärestod förkrossar,

Och fläckar Philosophens låf:

Sig Fredrics hand förgäfves väpnar,

Du ensam för hans svärd ej häpnar,

Hans spira ej din aktning får;

Sitt lif en Rousseau fåfängt döljer,

På rycktets väg du honom följer

I sjelfva enslighetens vrår.





Mån endast jorden vitne blifvit

Af dina nidingsfulla brott?

Nej, högre du din djerfhet drifvit,

Du hotat sjelfva himlens Drott:

Du Änglars dygd och vishet störde,

Och dem i fåviskt högmod förde,

Att åtrå Skaparns öfvermagt;

Men han var Gud: – – – och blixtens lågor

Dem störtade i blygd och plågor,

Från Seraphimers högd och pragt.





Än hämd du mot förtjensten kräfver

Med öpet våld och smädeskri;

Än du dess sällhet undergräfver

Med dåldt och tyst förräderi;

Än, under sken att himlen tjäna,

Du ses af religionen läna

Dess offerjärn, mot snillets folk;

Än, under namn, att allmänt bästa

Emot en vådlig dygd befästa,

Du länar politikens dolk.





Athen! som verldens undran njutit,

För ljus och mandom och behag;

Hvem var det, som din sällhet brutit,

Som släckte ut din kunskapsdag?

Jo, Afvund, Afvund; hörs du svara:

Hon, för en diktad frihetsfara,

Themistocles i landsflykt dref;

Hon Socrates i bojor sänkte,

Hon från Aniti händer skänkte

Det gift, hvarmed han mördad blef.





Hon först den läran djerfdes yrka,

Som hopens blinda bifall vann;

Att sällan man med själens styrka

Ett ädelt hjerta fogadt fann:

Hvad? De som Gudars vishet vinna,

Till Gudars dygd ej skulle hinna?

Hvad? Då man dagens Konung ser,

Som högst på himlens bana tågar,

Mån ock vår dårskap neka vågar,

Att han ej högsta värma ger?





Men, Afvund! mån då grafvens boning

Ej mot din vrede ger mig skygd?

Är då min död ej den försoning,

Som gör tilfyllest för min dygd?

Nej, skulle lagrar griften hölja,

Lär du ock där mitt stoft förfölja:

Du Juliani ädla namn

I flere seclers omlopp hädat;

Du längst i nordens trakter smädat

En Voltaires dyrkansvärda hamn.





J, Dygdens Hjeltar! store Snillen!

Som, manade af ärans röst,

Ert väl för verldens väl förspillen!

Gån då, bemannen edert bröst

Med försyn af den vissa smärta,

Som Afvund ämnat edert hjerta;

Gån; söken ej, mot ödets lag,

Att hennes grymma hat beveka;

Hon kan ej sjelf sin hämd förneka

Åt Dygdens sårande behag.





Så Guden, af hvars gyllne strålar

Naturen lif och sällhet får;

Hvars skönhet sommarns fägring målar,

Hvars godhet riktar höstens spår;

Ur jordens djup de dunster låckar,

Som, samlade i skyars flåckar,

Än skymma för hans ljusa lopp;

Än ur sitt brustna sköte föda

Den storm, som härjar fältets gröda,

Den blixt, som krossar granens topp.





Du, som så stora anspråk vunnit,

Att värdigt mål för Afvund bli!

Hvad? Scheffer! skulle du väl funnit

En fristad för dess raseri?

Nej, gläds; hon din förtjenst ej glömde:

Det gift, hon på din purpur tömde,

Dig mer än rökvärk hedrat har;

Far fort, att af dess ilska tvinga

Det lof, hon sjelf ej kan förringa,

Det lof, som verlden ej bedrar.





J. H. Kellgren.





RÅD TILL UNGA POËTER.




ϴЕΛΩ, τελω ϕιληςαι.

Anacreon.





J unga skalder! samlen eder,

Att lyssna till min harpas slag!

Den väg, till Pinden säkrast leder,

Er Phoebus öpna vill i dag.

Må Gyllenborg, vid Pindars lyra,

Sin flygt mot stjernehvalfvet styra,

Och sjunga våra olyckslopp!

Mig Fröja andra ämnen bjuder;

Min harpa endast kärlek ljuder,

Och glädjen lifvar henne opp.





Flyn bort, J trånga, bundna snillen,

Som känsla och behaglighet

Bland tusen reglors mängd förvillen;

Som med er lärda trumpenhet,

Er oförmögenhet att ömma,

Och eder konst att myndigt dömma,

Från er behagen vida skrämt;

Apollo er sin ynnest nekar,

Flyn bort från dess, från nöjets lekar!

För er jag icke lyran stämt.





Men hvad mitt tjusta hjerta gillat

Den skald, som hört Cytheren till!

Som, eldad, på sin harpa drillat:

Jag vill, jag altid älska vill.

Du, som till Pindens höjder stretar,

Du fåfängt annat valspråk letar;

Låt Cypris all din dyrkan få:

Hon skall din Skyddsgudinna blifva,

Hon skall ditt snille styrka gifva,

Och Gudaslag på lyran slå.





Som, vid den glada vårens möte,

Naturen väckes ur sin graf,

Då strålar gjutas i dess sköte

Från himlaeldens vida haf:

Så skaldeådern lättast rinner,

Då hjertat af de lågor brinner,

Som Kärleksgudens fackla tändt:

Mån Maro tiders undran blifvit,

När han Elissas död beskrifvit,

Och han ej Astrilds dyrkan känt?





Parnassens välde Cypris delat,

Från skaldekonstens första dar;

Den första, som på lyran spelat,

För sin herdinna sjungit har:

Dess nya yrke henne rörde,

Hon icke länge fåfängt hörde,

Hur herden söng om nöjets lag.

Ach! hvad förstenadt hjerta nekar,

Att röras utaf Phoebi lekar,

Då Fröja ger dess sång behag?





De största skalder Cypris tjänat,

Ialla land, hos alla folk:

Sin eld hon Flacci snille länat,

Och Voltaire varit känslans tolk;

För Venus Tasso offer burit,

Anacreon dess hyllning svurit,

Och han, hvars sång, vid Mälarns strand,

I ömma bröst de lågor tände,

Som hans förenta sinnen kände,

Ju lagren fått af Cloës hand.





Apollo sjelf till sina söner

Ett älskadt efterdöme bär;

Den lager, skaldens hjässa kröner,

En vård av Gudens kärlek är:

Du ju den rädda Daphne skådar,

Dess öde Cypris välde bådar,

Hon ovis nöjets sötma flytt.

J som med hårdhet eder väpnen!

Er like, flickor, sen och häpnen,

Är i ett liflöst träd förbytt.





Vid solens blick och målnens tårar,

På sjelfva klippan växter gro;

Så ock, när KärleksGuden sårar,

När lågor uti hjertat bo,

En älskling ofta i sin yra,

Fast ovan vid Apollos lyra,

Förmätna slag på henne ger;

Sin eld, sin kärlek han förklarar,

Och Echo glad dess sång besvarar:

J unga skalder, speglen er.





Ach! skynden att min lära höra!

Jag dock förmätit ej begär,

Att oförfaren andra föra,

En våg, der sjelf jag främling är:

Nej, att ur tvekan eder sätta,

Jag går, att lekande berätta,

Hur sjelf jag dyrkat Cypris lag;

Hur Themir eldat först mitt snille,

Då jag på harpan spela ville

Min kärleksbrand och dess behag.





Mitt unga hjerta föga kände

Den ljufva vällust Fröja ger,

När ödet mig till Themir sände;

Mitt kjusta öga henne ser,

Dess skönhet mig i bojor kallar,

Mitt tända blod af kärlek svallar,

Jag yppar brydd mitt hjertas brand;

Till Themir mina suckar våga;

Den sköna gillade min låga,

Och kände sjelf Cytherens band.





Begärens ömma SkyddsGudinna!

Du sett hur stor min kjusning var,

Då, säker att dess kärlek vinna,

Jag dig mitt första offer bar:

Hvad frögd, af Themir älskad vara,

Och, brinnande, min eld förklara,

I hennes öpna armar sänkt!

Ach! måtte så mitt lif förflyta!

Hvem ville Indiens skatter byta

Emot en kyss, som Themir skänkt?





I högden af min kärleksyra,

Jag först, af Paphos Drottning lärd,

För Themir fattat har min lyra;

Hon var ju Gudaspråket värd?

Jag söng hvad jag i själen kände;

Den eld, mitt ömma hjerta brände,

Jag uti lätta versar göt;

De samlat sig förutan möda,

Min kärlek gaf åt snillet föda,

Och jag en ökad vällust njöt.





Sin röst den Sköna ofta böjde

Till mina strängars ömma ljud:

Hvad hennes toner då förnöjde

Cytheren och Parnassens Gud!

Hvad de min själ i vällust förde!

Hur glad jag mina strängar rörde,

Då harpan så förskönad blef!

Jag dröjde ej, att Themir lära

En sång till KärleksGudens ära,

Som Cypris sjelf mig föreskref.





Om lifvets rymder voro stora,

Och tiden endast dubbelt lång,

Man kunde en minut förlora;

Men ach! vår krets är alt för trång.

Snart skall vår glada ungdom sluta:

Så skyndom, att dess nöjen njuta;

I dag jag Themir älska vill,

I dag med henne lycklig vara,

Och ej till morgondagen spara;

Den hör ett ovisst öde till.





Sen Skalder! sen den täcka Fröja!

Hon öpnar eder glädjens hamn;

Ach! låtom oss ej längre dröja,

Att hvar uti sin Themirs famn

En helig dyrkan henne visa;

Och mäst bland Gudamagter prisa!

Af nöjet hon sitt ursprung fått,

Blott fruktan skapat alla andra;

Djerfs någon dödlig då att klandra,

Det vi till hennes altar gått?





Men hon sin magt, sin ära hämnar

På hvem som ej dess lagar hör;

Och den, som Fröjas fana lämnar,

Orphei öde varna bör:

Då KärleksGuden honom förde,

Han sjelfva afgrunds magter rörde;

Han onäpst ur Tartaren gått;

Men åter, med en heden tunga

När han mot Astrild vågat sjunga,

Har döden straffat skaldens brott.





P.





ODE


Öfver


MÖRKRET.





Än lågar solens ljus; och vid dess sista strålar

Naturen dubbelt täck för mina ögon prålar:

Förkjust och känslofull, mig sjelf jag glömma tycks:

Men där, se dagen släcks; dess bloss i böljan rinner;

Det svaga återsken, som än bland skyar brinner,

Ren från min åsyn rycks.





Hvar är jag? – – – Af den prakt, som jord och himlar

prydde,

Ej någon lämning syns; alt bort med dagen flydde;

Där nöjet rest sin thron nu fasans enväld rår.

Är tingens ordning till? – – Mig verlden öfvergifver;

Mån i naturens krets jag ensam lämnad blifver,

Där alt i Chaos går?





Längst bort i västerns rymd, där i det vida djupa

Man dagens stjerna ser från hvalfvets höjder stupa,

Ett land, af klippor höljdt, sitt läge fordom fått:

Här, i en reslig skog, som jordens ålder hinner,

Man djupt i skrefvors barm en grotta danad finner,

Till skjul för Mörkrets Drott.





Då ljusets första blick i luftens öknar glimmar,

Den evighet af natt, som längst för tidens timmar

Ett ödsligt djup betäckt, förströddes och försvann;

Tils sist, i störtad flykt från österns rymder jagad,

I detta fasans land, fast häpen och försvagad,

Han skygd och fristad fann.





Omkring hans dystra thron de mörka skuggor flyga,

Och tråll och gastars mängd i deras spår sig smyga,

Att öka fasans makt, och lyda nattens bud:

Nu ut kring luftens fält de svarta härar strömma,

Att öfver verlden rå, tils de sig häpna gömma

För dagens ljusa Gud.





Den stillhet, nattens Drott kring jordens omkrets

breder,

För bygdens trötta folk en ljuflig ro bereder;

De somna utan qval utaf bekymrens hop:

Den matta västan dör, där han bland löfven röres,

Och luftens här är tyst. Det enda ljud än höres,

Är ufvars hesa rop.





Af känslan endast ledd, jag blind kring nejden famlar,

Där ögat fåfängt mer de brutna strimmor samlar,

Som nyss i mattad glans förgylde skogens bryn:

Dess rymd i dimmor sveps, sig mörkrets djuphet öker;

Jag, villad och bestört, mitt tjäll förgäfves söker,

Som skymmes för min syn.





Men nu det lugn förstörs, som öfver jorden hvilar,

Ett skarpt och våldsamt dån af sunnans våta ilar

Bland trädens toppar gnyr; dess fart af rägnet följs:

Ren ned ur luftens djup de strida vågor svalla,

Där ljungar elden fram; där åskans viggar falla:

All undflygt för mig döljs.





Vid lågans snabba skymt, jag blott min fara röjer:

Jag redan halfdöd är, blott sista slaget dröjer,

O Gud! hvart vill jag fly? – – En löfrik alm där står:

Mot storm och skurars våld jag skygd vid stammen

söker;

Men blixten slår, han tänds: den eld omkring mig röker,

Min snara ofärd spår.





Dock än en Gudamakt tycks på min räddning tänka:

Jag där en dagning ser af nattens fackla blänka,

Som mellan strödda moln ur skogen träder opp:

Från fästet i en hast de mörka skyar jagas,

Sig stormen saktat har, och ren en gryning dagas

För mit bestörta hopp.





Jag ur min irring förd åt hyddan återsträfvar;

Tör hända till dess grus! Jag hastar och jag bäfvar – –

Min Zephis! – – Ach! kanske du blixtens offer är? – –

Nej, alt mig återskänks: det mjuka dun mig gömmer,

Och jag, ur vådan ryckt, i Zephis sköte glömmer

All fara, alt besvär.





Ja, mörker! skym mitt tjäll! kring denna bädd dig lägra;

Det sjelfsvåld, blyg och rädd, min Zephis vill mig vägra,

Hon, svept i dina flor, mig lyckligt unna tör:

Då dagen våra fjät med svartsjukt öga följer,

Du skygd åt nöjet ger, och med din skugga döljer,

Hur säll mig Zephis gör.





Då kroppen ro begär, och själens krafter domna,

Lät altid i ditt skydd mig glad och säker somna,

Och kring mitt nöjda bo ditt lugn, din vällust sprid:

Tils, då af mödor tärd jag lifvets ban skall sluta,

Jag, gömd i grafvens natt, uti din famn får njuta

En lång och helgad frid.





Men verldens dag är all: dess solar evigt släckas – –

Naturen går i qvaf – – Ren jordens stolpar bräckas,

Och stjernor störtas ned ur brustna himlars sky.

En blink – – och alt förgås – – Ren för min häpna anda

Förstörda verldars mängd i Chaos djup sig blanda,

Och bort med tiden fly.





Sträck, mörker! ut din makt, sprid dina svarta vingar,

Och hölj naturens graf! Dig dagen mer ej tvingar:

Tag evigt in det djup, som ljuset fordom fyllt:

Och, då en rättvis Gud af lasten hämd vill söka,

Gå i Tartarens djup, att deras qval föröka,

Som vredens dom förskyllt.





J. Tengström.





VÅRA VILLOR.




Dans nos maux il sera des délices,

Nous aurons de charmantes erreurs.

Voltaire.





J, Philosopher, J, som skriken

Mot verldens villor alla dar!

Mån då den lära J prediken,

Med mera ljus, mer sällhet har?

Hvem må ej då sitt nit förklara,

Att edra lagar lydig vara?

Men, om den väg J fören oss

Till en bedröflig sanning länder;

Om eder vishets himlabloss

En dödlig dag för nöjet tänder;

Om ur en glad och ljuflig dröm

J väcken oss till verklig plåga;

Då är er hjelp så föga öm,

Då släcken ut en hatad låga.





Uppå en lyrisk skådeplats,

Än för sin syn i afstånd lyser

Ett präktigt diamantspalats,

Som Gudar i sitt sköte hyser;

Än en Hesperisk blomsterpark

Med sitt behag din kjusning väcker;

Än en Tartarisk ödemark

Med nakna klippors brott förskräcker;

Där flyr en ström med bråstört lopp,

Där källans silfver sakta rinner;

Du fasar, ler och gläds och brinner,

Och på theatern skyndar opp;

Strax med dess prakt din ro försvinner,

Då du, bedragen i ditt hopp,

För alt ett måladt papper finner.





Så, om i nöjets lånta drägt

Vår bildning ej naturen prydde;

Om mänskjan, ur sin irring väckt,

Allenast sannings domar lydde;

Och såg, hur litet all vår dygd,

Vår ära och vår magt betydde;

Hvem är, som ej med skräck och blygd

Ur detta lifvets öken flydde?





Hvad gör, att unga hjeltens arm

Med tunga vapen sig belastar?

Hvad gör, att från sin fästmös barm

Han sig i krigets sköte kastar?

Hvad gör, att han ur lugnet går

Att tåligt bära krigets öden,

Med glädje räknar sina sår,

Och leende betragtar döden?

Hvad retar snillets unga son

Att, tidigt hvilans famn försaka,

Och sent vid lampans strålar vaka?

Att om de nöjen föga mån,

Dem lyckans hand vill honom dela,

Se gulldet an med kallt föragt,

Med ömkan skåda kungars prakt,

Och lefva endast i det hela?

Hvad mod, att trottsa farors rön,

Att sig till verldens gagn förtära?

Säg då, för hvad de sig besvära?

Hvad himlen hör i deras bön?

Hvad söka de? De söka ära.

Och hvilken är då ärans lön?

Ett löf, hvars grönska ej försvinner;

En marmor, som, vid konstens bud,

Ditt tycke, ej din känsla vinner;

Af rygtets mun ett flyktigt ljud;

Ett rökvärk, som på grafven brinner;

Ett diktadt lif hos Minnets Gud.





Hvad storvärk, som ej skådat dagen!

Hvad dygd i hjertat ofödd låg!

Om ej, i ljufva villor dragen,

Man verklighet för skuggan såg!

Du, som med öm och ädel håg

Ger hjelp och vård åt dina bröder;

Som rörs af nödens klagoröst,

Vid den förtrycktas plågor blöder,

Ger honom tillflyckt till ditt bröst,

Och i hans hjerta glädje föder;

Som nögd ditt lif till offer bär

Åt Konung, fosterland och vänner!

Du i din dygd det värde känner,

Som ensam dess belöning är;

Men, om vid sannings grymma låga

Ditt djerfva öga skulle våga,

Att skåda ned i hjertats natt,

Hvad du med häpnad skulle finna

Så många dygders rika skatt

Uti ett ögnablick försvinna!

Hvad blygd, att se din fria själ

Sig till en fången slaf förbyta,

Och all dess ädla idrott flyta,

Från nit för egen vinst och väl!





Du kärlek, som bland lifvets skänker

Den ljufvaste, den största är;

Som i en himmelsk vällust sänker

Det hjerta, som din låga när!

Hvad blefve du, om vårt begär

Sig endast till det sanna sträckte?

En brånad, spridd med blodets lopp;

En lusta, som behofvet väckte,

Och njutandet å nyo släckte:

Hvad blefve då det ömma hopp,

Som sig med tvång och fruktan röjer;

Som, bäfvande, i vördnans spår

Så småningom till målet går,

Och, då din sällhets mognad dröjer,

Dig med de blomsters ro förnöjer,

Dem bildningen på vägen får?

Knapt är du förd i segrens sköt,

Förn, ur din ljufva kjusning tagen,

Du önskar, att du än bedragen

Din sällhet blott i tankan njöt.





Ej nog, att villans pensel målar

Med glada färgor lifvets fält;

Hon visar det, vid hoppets strålar,

I grafvens natt fördubbladt sällt:

Där, bakom höga bergens sträcka,

Hvars spetsar öfver målnet räcka,

Sig Indianern bildat har

En himmel, altid ren och klar;

Dit han ledsagad efter döden,

Hos de olyckeligas far,

Skall tälja evighetens dar,

I ostörd följd af sälla öden:

Där skall ej brist och slafveri

Och Christnas våld hans syn förfära;

Där skall han med odödlig ära,

För tidens qval, belönad bli.





Fly då, du grymma sannings dager,

Som våra glada drömmar stör!

Stor sak, om villan oss bedrager,

Blott hon vår lefnad lycklig gör.





J. H. Kellgren.





PYRAMUS OCH THISBE.


SAGA,




Utur Ovidii Metamorph.





Du ljufva magt, som verldens vällust föder,

Hvi är du dock så ofta hennes qval?

Sen hjertat gjort det lyckligaste val,

Hvi skall en storm, som all vår sällhet öder,

Förhindra oss, att nå den glada hamn,

Där vårt begär sin himmel borde finna?

Hvad kärleks namn, för alla Gudars namn,

Med dubbel rätt vår dyrkan skulle vinna,

Om, sen man valt sitt hjertas föremål,

Han ägde strax att all vår önskan främja!

Men altför yr, att i sin flygt sig tämja,

Han vågar alt, ej minsta hinder tål:

För mycket barn, att varsamheten fråga,

För öm, att ej bli dårad af sin låga,

Han djerf och blind, i åtråns villospår,

Med störtadt lopp om målet miste går.





J, som försökt hvad kärleks magt förmår,

Men mäst haft skäl, att på dess hårdhet klaga!

För er vill jag ur åldrens gömmor draga

Ett sorgligt rön, som bästa varning bär,

Att inga råd af hjertats oro taga,

Så länge dag ännu för hoppet är.





Den Asiens stad, hvars höga murar lyste

Bland underverk i verldens fordna dar,

Är den som ock, om åldren vitsord har,

Min Sagas mål, den ömma Pyram hyste:

Och Thisbe där dess älskarinna var.

Den ömma Gud, som hjertan ger och tager,

Tycks för hvaran ha danat dessa två,

Och lyckan sjelf en billig omsorg drager,

Att de sig ock som grannar skåda få:

Den första blick en kärleksgnista tände,

Som tiden snart i häftig låga vände:

De skulle ock, uti en lycklig stund,

En önskad lön för deras trohet njutit,

Om girighet ej annorleds beslutit.

Föräldrar, ach! hur ofta ha’n J brutit

De ömmaste af kärlekens förbund!

Man dem i alt med vaksamt öga följer:

De skiljas åt, de sällan se hvaran.

Men säg hvad gräns för kärlek sättas kan?

Vid tvångets syn han listigt sig fördöljer,

Men dubbel kraft utaf sitt hinder får.

Med blickars språk de sina känslor tyda:

Af kärlek sänd, hvar blick en fackla är,

Som eldar upp ett redan starkt begär.

Hvad gruflig pligt, föräldrars bud att lyda,

När kärleks bud helt annat innebär!





En tid förgick, då deras tysta lågor

Blott närde sig af någon stulen blick,

Som tjente blott, att reta deras plågor,

Då hjertat ej sitt fängsel bryta fick.

Ach, hvilken tid! Hur många långa dagar

I fåfängt hopp, i längtan skredo bort,

Att göra snart så faslig plåga kortt!

En dag, när ömt sig Pyramus beklagar,

Han i den mur, som skilde detta par,

En remna såg, af tidens händer dragen,

Af ingen märkt, förn denna glada dagen

Till ömmas tjenst så vigtig uptäckt bar.

Hvad medel sig för kärligt öga gömmer,

När än af hopp en gnista öfrig är?

Den dolda väg man icke nyttja glömmer,

Som tidens våld för rösten öpnat här.

Alt hvad en kär den andra kan förklara,

Det gjutes här i första glädjen ut:

Men kan man väl för känslor öppen vara,

Och vara nöjd? Får någon åtrå slut,

Så länge än en sällhet står att vinna?





En dag, när sig, här Pyram, Thisbe där,

Vid denna mur med ökad åtrå finna:

Ach! sucka de, hur strängt vårt öde är!

Du grymma mur, som stänger ut vår lycka,

Hvi får man ej fullkomligen förent

Hvarannan ömt i slutna famnen trycka?

Och om det är vår qvalda hug förment,

Att på en gång få mycken lättning njuta,

Hvi skall du dig för våra kyssar sluta?

Uti en kyss att så sitt hjerta gjuta,

Är ren et väl, som kärlek lycklig gör:

Ach! det är sant, den frihet skattas bör,

Som du oss ger: men att allenast höra,

Och icke se, och icke kunna röra

Den ömma vän, som svurit oss sin tro,

Är blott en half, en ofullkomlig ro.

Så talte de, då deras läppar rörde

Den kalla mur, som, hård vid deras qval,

Till örat blott ett fåfängt tillbud förde,

Ett fruktlöst ljud af kyssar utan tal.





I öster knapt den nästa dagen blänker,

Och nytt behag, ny glans åt verlden skänker,

När, ur sin sömn utaf sin åtrå väckt,

Vårt par på nytt den bräckta muren nalkas,

Där hjertats brand väl icke blifvit släckt,

Men kunde dock af hörda suckar svalkas.

Nu fordrades förmycket tålig dygd,

Att längre tid i detta qval fördrifva:

Man samråd gör, att under nattens skygd

Sig hemligt ut på fria fältet gifva,

Där mötesplats den grafvård skulle blifva,

Som fordom sågs åt Nini minne bygd.





Den långlig tid i mörker instängd sutit,

Ej längta kan, att se sitt fängsel brutit,

Och glädja sig af dagens blida sken,

Med mer begär, än dessa hjertan brunno

Att natten se, då de sin fristad vunno.

Han ändtlig kom: den unga Thisbe ren,

Så lyckligt frälst ur afvundsjuka händer,

Af ingen röjd, till utmärkt ställe länder,

Af hoppet full, som öfver nöjet är:

Hon hade knapt sig satt i gräset neder,

Då törsten dit en lejoninna leder,

Som till den flod, en källa tömde där,

Ett blodigt gap från slitna rofvet bär.

Hon märker snart hvart djurets kosa gäller:

Med snabba steg hon närmsta grotta når,

Men i sitt lopp en flygtig slöja fäller,

Den djurets tand befläckar och förställer,

Och lemnar qvar, då det från källan går.





Men Pyramus, som senast utväg funnit

Att fältet nå, med häpnad agtning ger

På djurets spår, som han i sanden ser.

Ach! hade han utaf sin oro vunnit,

Att äfven se sin älskarinnas fjät,

Som därifrån sin fristad hade hunnit!

Men ödet snart hans ögon träffa lät,

Hvad hjertat ren af första tecknet spådde:

Han slöjan såg, som blodigt märke bar.

Ach! ropte han, och sig blott förebrådde

Det olycksråd, som bägges samråd var,

Hvad blindhetsmoln har kunnat för mig dölja

Den grymma följd jag nu med häpnad ser?

J vilda djur, dem dessa klyfter hölja!

Sen skönhets magt ej kunnat blidka er,

Så skynden hit, att i mitt blod förfölja

Hvad öfrigt är af ett olyckligt par.

Kom, vilda hop! – – – Dock nej, din möda spar!

Med egen hand skall jag förtviflad sluta

Ett lif, som jag med Thisbe kunnat njuta,

Men blir ett straff, sen jag det ensam har.

Vid dessa ord han ömt i slöjan tar,

Han kysser den, han den med tårar sköljer:

Du grymma Magt, som oskuld så förföljer!

Af alt hvad mig i verlden kärast var,

Du vill mig blott en blodig slöja lämna,

Som hölja fick de ömmaste behag!

Men – – – sjelf jag skall mitt grymma öde hämna – – –

Att aldrig mer jag efter detta slag

Må lysas upp af en förhatlig dag,

Skall nu mitt svärd – – – Han det ur skidan rycker,

Sitt öpna bröst mot spitsen häftigt trycker,

Och faller ned, dess mun till slöjan förd.





Hon, mellertid, som utaf fruktan rörd,

Till denna stund ej grottan lemna vågat,

Nu med ett bröst af ömsta längtan plågadt

Går dristigt fram: dess ögon, öron, själ,

Alt söker den, som utgör hennes väl:

Hvad glädje snart, att i sin älsklings armar

Få glömma bort den fara henne rört!

Hon tackar ren den Gud, som sig förbarmar,

Som ändtlig nu två ömmas suckar hört.

Hvart steg hon tar dess längtan dubbelt öker:

Hon far, hon lyss, hon finner den hon söker.

Men hvilken syn! – – – Förtviflan, skräck och qval

Med samfäldt våld i hennes hjärta rasa:

Hon glömmer alt och känner blott sin fasa.

Med möda sist hon stapplar detta tal:

Min Pyramus! o Gudar! hvilken fara – – –

Hvad våldsam hand – – – Min Pyramus, ach svara!

Din ömma vän, din Thisbe kallar dig.

Vid detta namn hans ögon öpna sig:

Den matta kraft, som ännu öfrig blifvit,

Det blod, som än hans bröst ej öfvergifvit,

Nu sista våld uppå hans hjerta gör;

Han Thisbe ser, han suckar; och han dör.

Bestört hon sig uti hans armar kastar;

Den sista suck, som från hans hjerta hastar,

Hon med en kyss utaf hans läppar tar:

Hans anda, kjust af denna känsla, far.





Olyckliga! hvem skulle kunna måla

Den känsla du vid denna mistning haft?

Så grymma qval ej lånta färgor tåla,

De fordra mer än uprörd bildningskraft.

Du finner snart, hvad irring dig beröfvat

Din älsklings lif: din smärta däraf öks:

Det svärd, hvars styng din Pyramus har pröfvat,

Ger dig en tröst, som annars fåfängt söks:

Du nyttjar den: ditt blod må jorden fukta,

I döden dock du följa skall din vän:

Du fruktar ej: hur kan man döden frukta,

När han ger hopp att få en vän igen?





G. Regnér.





ODE


Till Herr Grefve G. F. G – – – g 4.





Den, som förmäten stiger opp,

Att G – – – g i flygten följa,

Hans graf är bäddad i den bölja,

Som slutat Icars djerfva lopp.





Likt denna ström, som bråstört rusar

Från klippans brant med fragg och brak;

Än stilla, fredlig, klar och spak,

I blomstrens sköte sakta susar.





Så, G – – – g, din skaldekraft

Än alla tankans dammar bryter;

Än ljuf i våra hjertan flyter,

Och fyller dem med nöjets saft.





För dig sig lagren trottsigt höjer,

När han Homeri toner hör;

För dig sig myrten kärligt böjer,

När du Horatii lyra rör.





Se Melpomene, försänkt i tårar,

Sin stumma sorg dig tolka ber;

Thalie åt dig de färgor ger,

Hvarmed du målar tidens dårar.





När du Satirens båga spänt,

Strax nögd du ser på flygten fara

De öma vänners skrämda skara,

Hvars namn du först i dag har känt.





Din hand dock ej den pilen lider,

Som Aretin med etter höljt;

Det blöder ej, men måttligt svider;

Man ler; och redan bättring följt.





När du en dödligs plågor skildrar,

Man afsky för sitt väsen bär;

Det högmod dock vår smärta mildrar,

Att snillets son vår like är.





Men när du lifvets nöjen målar,

Man alt sitt qval ej mera mins;

Och från din vers den täckhet strålar,

Som sällan i naturen fins.





När du på Sapphos grafvård gråter,

Behagen gråta vid din röst,

Och Timon sjelf din sång förlåter

Den känsla, som han gaf dess bröst.





Du upp åt rymdens högder sväfvar,

Där stjernan är din banas mål;

Jag för den djerfva utflygt bäfvar,

Som ej min klena vinge tål.





Jag bland de låga blomstren dröjer,

Och samlar, lik det svaga bi,

Af kärlek, skämt och fjolleri

En skatt, som Thaïs smak förnöjer.





Du, G – – – g, du värdigt sjung

Om Gustafs dygd, till Gustafs ära;

Ej större Kung, ej bättre Kung

Kan ödet jordens barn beskära.





Om än en gång på tidens fält

En Gyllne ålder skulle träda,

Kan dock en skald ej högre qväda,

En Kung, som mer sitt folk gör sält.





Sjung, hur Han utan grymhet stridde,

Och hur Han segrat utan blod,

Och hur Han samlat, vis och god,

De hjertan hatet fordom spridde.





Sjung framför alt den ömma ans,

Som Han Apollos söner skänker;

Hur snillet näres af den glans,

Som nådigt sig från Thronen sänker.





Då Hippocrenen i mitt bröst

Blott gutit har sin minsta bölja,

Skall dock min känsla dristigt följa

Dit jag ej följer med min röst.





J. H. Kellgren.





BARNDOMEN.





Du, som länge reglor stiftat

För en tanklös mänsklighet;

Folks och Furstars öden skiftat,

Med en helig myndighet;

Fördom! van att slafvar göra,

Och vårt slägte blindtvis föra;

Har du än din fordna magt?

Mänskjan redan borde våga,

Att förnuftet endast fråga,

Och dig anse med förakt.





Hon dig verlden sett föröda,

Uti högsta mildhets namn,

Och din stränghets offer blöda

Uti oskulds egen famn:

Intet skäl emot dig gäller;

Mänskligheten tårar fäller,

Vid hvart enda steg du gör:

Knapt naturen fått oss dana,

Förn du på vår lefnads bana

Tistel mer än rosor strör.





Mörker du i snillet sprider,

Söfver ädla tänkesätt;

Den, som våld utaf dig lider,

Känner knapt sin oförrätt:

Men det välde du får taga

Öfvas mäst emot de svaga:

Späda ålder! se din lott.

Andre kunna oket bryta;

Du, ditt öde att förbyta,

Icke nog förmåga fått.





När en mänsklig planta lifvas,

Fördom redan lagar gör,

I hvad stånd hon måste trifvas,

Till hvad drift hon artas bör.

Barndom! när du tvång förfarit,

Merendels vår afsigt varit,

Att till sällhet föra dig:

Men vår omsorg fåfängt vakar;

När man bäst din bana stakar,

Oftast man bedrager sig.





Späda barn! dig verlden tager

Af naturens hand emot;

Redan du ditt ursprung drager

Från en ond, föraktad rot:

Skulle du den lik ej vara?

Jag ej dristar dig försvara,

Mänskjors vishet har dig dömt;

Men din vilda drift att rätta,

Och i städadt skick dig sätta,

Är för deras högmod ömt.





För att snille hos dig skapa,

Man dig många konstord lär;

Och att dygder efterapa,

Visas dig, med stort besvär,

Några andagtspligter öfva;

Allting tro, och intet pröfva;

Tänka, vore största brott;

Tvång med tålamod fördraga;

Sällan drista sig beklaga:

Lida är de svagas lått.





Mot vår hårdhet, våra nycker,

Du är utan alt försvar;

Den en mask med foten trycker,

Tror han ingen känsla har;

Men din harm du lifligt känner;

Lönligt agg ditt hjerta bränner,

Och, om du ej hämnas kan,

Ondskan sig dess mer föröker:

Ofta den förtryckte söker

I sin ordning bli tyran.





Barnaåren en gång sluta,

Och med dem vår myndighet;

Ungdom börjar frihet njuta,

Förr än han den nyttja vet;

Förd av böjelsernas yra

Han sig mer ej låter styra:

Mänskjoklokhet! se ditt verk!

Lät ej fördom dig förblinda

Och till gammal plägsed binda;

Nej, en gång ditt misstag märk!





Men, du inga misstag känner;

Du mig frågar med förakt:

Hvadan då de store männer

Verlden ren i ljuset bragt?

Har man icke dygder funnit?

Har ej ärans kärlek brunnit

Uti många mänskjors bröst?

Jo; men sällan man förfarit,

Att det största antal varit

Där du mäst din omsorg slöst.





Hvem förmår tilbakadrifva

Strida älfvens jämna fart?

Hvem åt vilda tigren gifva

En förändrad menlös art?

Fåfängt vill du böljan dämma,

Fåfängt själens utbrott hämma;

Styrkan är ej död, men dold:

Strömmen, som sitt fängsel krossar,

Tigren, som sin kedja lossar,

Rasa med fördubbladt våld.





Dessa utbrott nog förklara

Tigrens art till blod och rof;

Må ej dygden medfödd vara

Där man skådar dygdeprof?

Denna drift hos menskjor finnes;

Om hon ofta öfvervinnes,

Hon dock åter qvicknar opp:

Ljufva laster fåfängt sträfva,

Att hos oss den känsla qväfva,

Som fördömmer deras lopp.





Detta, som till dygd oss drager,

Och man ej förstöra kan,

Denna gnista ursprung tager

Hos det godas Uphofsman.

Hvilken är, uti hvars händer

Tusen verldars krets sig vänder,

Och i honom början har?

Vet, det ljuset som oss leder

Och vår tänkekraft bereder,

Del utaf hans väsen var.





Hvem, som van att mänskjor föra,

Deras känslor märka lärt;

Och att deras välfärd göra

Håller för sin möda värdt;

När han oss till dygder danat,

Och till ädla yrken manat,

Har han vår natur förbytt?

Nej, han endast styrka gifvit

Åt den lag oss medfödd blifvit,

Den vårt hjerta företydt.





Skall en gång vårt slägte fredas,

Fördom! ifrån dina band?

Skulle vi till ondt beredas

Utaf Högsta Godhets hand?

Se, hur barn kring modren leka!

Hvem kan dem sin ömhet neka?

Hvem är den ej oskuld rör?

Se, hur glädjen hos dem lyser!

När man den i hjertat hyser,

Man då sällan illa gör.





De mot allas ömhet svara,

Och de vilja alla väl;

Älska och att älskad vara

Är behof för deras själ:

Men till deras val af vänner,

Och hvad hjertat däri känner,

Tacksamhet! du grunden är;

Dig jag först bland dygder prisar;

För all nåd oss himlen visar,

Du är alt hvad han begär.





Hvad betyda deras tårar,

När de icke stillas lätt?

Jo, ett sting som själen sårar,

Känslan af en oförrätt:

När de se en annan lida,

Deras hjertan äfven qvida,

Brista ut i tårars flod:

Ringa krafter de ej spara,

Att en vän och sig försvara,

Billig harm dem gifver mod.





Ach! när man hos barndom finner

Vänskap, ömhet, tacksamhet,

När i späda hjertan brinner

Ädelmod, rättrådighet;

Skall man på naturen klaga,

Och så mycken omsorg taga

Oss att gifva ändradt skick?

Heldre bör man omtänkt vara,

Att den stråles kraft bevara,

Som från Gud till mänskjan gick.





Huru skall vår omsorg hindra,

Att ej verlden intryck gör?

Verlden kan den drift förmindra,

Som oss till det goda för:

Jo, den du till dygd vill leda,

Först från elakt sällskap freda;

Lär det af en trägårdsman:

Se, hvar sig ett ogräs höjer,

Han det varsamt undanröjer

Förn det plantan qväfva kan.





Men af hvem skall dygden njuta

Mot sin egen drift försvar?

Hennes gränsor knappast sluta

Förr än lasten början har:

Nit för dygden kan oss draga,

Att ett steg förmycket taga,

Och förlora hennes spår:

Ganska lätt man sig förvillar,

När en redlig ifver gillar

Hvarje fjät man blindtvis går.





När man ej en eld kan dämpa,

(Hjertats yrsel tvång ej tål,)

Kanske man dess kraft kan lämpa

Till ett gagnligt ändamål:

Du naturen qväfja söker;

Men du hennes välde öker,

Och hon segren får till slut:

Källan, som ej utlopp finner,

Gömd i jordens sköte rinner,

Tils hon våldsamt brister ut.





Mänskjor alltid höras klaga

Öfver omsorg och besvär;

Men likväl sig möda taga,

Där den minst af nöden är.

Svårt, att liflig ungdom föra,

Att den endast skall sig röra

Efter vink och föreskrift:

Ständigt aga och förmana

Är att kalla själar dana,

Utan styrka, utan drift.





Som då man metaller pröfvar,

För att skilja hvarje art;

Så man unga snillen öfvar,

För att mäta deras fart:

Fåfängt höres någon skryta

Kunna jern i gull förbyta,

Och christallen göra mjuk;

Vårt förnuft ej längre hinner,

Än att hvad man alstradt finner

Nyttja till dess rätta bruk.





Du, som ljufva frukter skördar

Af hvad förr din omsorg var;

När vårt slägte ömsint vördar

Den du fört och fostrat har!

Ja, jag vet du rätt mig gifver:

Aldrig du dig sjelf tillskrifver

Hvad hos honom finnes stort!

Att ett ädelt hjerta leda

Och till höga värf bereda,

Det är alt hvad du har gjort.





A. F. Ristell.





SKALDEBREF TILL EN VÄN.





Min Vän! du mig i Stockholm funnit,

I nöjets stora cirkel förd;

Min tid blef angenämt förstörd,

Jag lyran aldrig stämma hunnit,

Om, då och då af kärlek rörd,

Jag ej för någon skönhet brunnit:

Ty, hvad man än mig därom sagt,

Jag tviflar, att Apollos magt

I stora städer tillväxt vunnit;

Han hade tempel i Athen,

Men alla fordna skalder trodde,

Att Guden på Parnassen bodde,

Och deras tro var säkert ren.





Men vakta dig att häraf sluta,

Det jag för Stockholm ledsnad bär;

Nej, nej, det mycket bättre är,

Förförd af nöjen och begär,

Att lifvets glada morgon njuta,

Än mjältsjuk, höglärd, kall, och tvär,

Igenom möda och besvär,

Sig rätt till minnets tempel pruta.

Så snart jag höstens Gud får se,

Och Bore vred i skogen braka,

Och den bestörta Cytherée,

De frusna bygdens barn försaka,

Och Astrild sina vingar skaka,

Att deras boning öfverge,

Jag strax till Stockholm flyr tillbaka,

Att där i glädjens armar le,

Och stadens sällskapsnöjen smaka.





Men medan sommarns blida pragt

Kring lunden all sin vällust breder,

Och här ett Paradis bereder,

Dit Tircis sin Camilla leder,

Och under tysthetsgudens vakt,

Och under tusen trohetseder,

En bräcklig och besvärlig heder

Förgås för kärleksgudens magt;

Men medan alt af nöjen andas,

Och Flora bär sin högtidsskrud,

Och tusen foglars fröjdeljud

Med mina ömma toner blandas,

Att värdigt prisa Paphos gud;

Och medan till Dryaders lekar,

Församlas Fauni söners tropp,

Och isen ej Najaden nekar,

Att öfver hvassen spritta opp;

Jag skulle mot min lycka fela,

Om jag i Stockholm dröjde qvar;

Nej, jag vill alltid nöjet dela,

Hvar himlen hälst det fästat har.





Du! som Apollos dyrkan känner,

Och, det som mycket mera är,

Som altid öm mot dina vänner,

En ädel nit så gerna bär,

Att andra skalders omsorg lätta;

Du! som ej minsta afvund bryr,

För dig jag skyndar att berätta,

Hur nu min tid på landet flyr.





Men Gudamakt, som Paphos styr!

Du som åt Flaccus fordom gifvit

Den kjusningskonst, de lätta drag,

Den eld, de lekande behag,

Som efterverldens undran blifvit,

Ach hör! ach gynna mig i dag!

Kom, helga med ditt bloss min lyra,

Må hon ett trogit echo bli

Af mina känslors ljufva yra,

Men ledsnad henne aldrig styra

Till någon kall melancholi:

Om jag förser mig häruti,

Ach Cypris! till min räddning hasta,

Och gif mig den förmögenhet,

Som ofta felas en Poët,

Att lyran långt ifrån mig kasta,

Och återta min munterhet.





Gudinnan vill min suckan höra;

Och att dess nåd må visa sig,

Hon till en början nekar mig,

Att målning af mitt hemvist göra:

Hon älskar icke, har hon sagt,

Att tusen gångor repeteras

Den glans, den fägring och den pragt,

Som först naturen sammanbragt,

Och sen af konstens hand regeras;

Hon ej från denna dagen vill,

Att skalden för det sanna blundar,

Och samlar sjöar, berg och lundar,

Att reda väl sin boning till:

Hon åt en viss Poët har skrattat,

Som med en sällsynt färdighet

Sin posto långt i Mogol fattat,

Och ganska väl beskrifva vet,

Sin vackra gårds belägenhet:

Till månen att en resa göra,

Hon honom heldre tilstyrkt har,

På det han kunnat återföra,

Sitt vett, som här förlorat var.





Jag borde nämna nu, kan hända,

Till hvilket gagn i allmänhet,

Som slika resor skulle lända;

Jag flera Professorer vet,

Sex Theologer ganska kända,

Med ganska stor beläsenhet,

Cocarder uti myckenhet,

Och mer än en förstörd Poët,

Som man till månen borde sända;

Men, för att undgå all förtret,

Jag denna sak ej längre drifver.





Jag redan dig berättat har,

Att jag mitt hemvist ej beskrifver,

Ty så Gudinnans vilja var;

Men hur jag här min tid fördrifver,

Jag dig en trogen målning spar.

Mig aldrig morgonrådnan väcker;

Man säger, hon är Skalders vän,

Men mig hon icke gynnat än;

Till sju min första hvila räcker,

Men stundom börjas hon igen,

Och sig ännu en timma sträcker.

I mitt af sömnen slutna bröst,

Sig tusen KärleksGudar smyga,

Och tusen drömmar kring mig flyga;

Än kjusas jag af Doris röst,

Än jag Camillas sällskap njuter,

Än jag Eglé i famnen sluter,

Än jag med glaset i min hand

En skål för mina vänner tömmer:

Hvad under, om jag då ibland

Den blida sömnens magt berömmer,

Och dagen i dess sköte glömmer?





Jag utan tvifvel lycklig är:

De många tusende Systemer,

Hvars vidd med rätta läsarn skrämer,

Som vittna om ett stort besvär,

Som ganska tunga, ganska lärda,

Förlora sig i tidens ström,

Min Vän! ach äro de väl värda

En enda glad och stilla dröm!





När dagens Förste hettan öker,

Uti Apollos yrken kär

Ett afskildt bokrum jag besöker:

Det ej en sådan samling är,

Där hundratusen luntors börda

Om mänskjors dårskap vitne bär,

Och tyckes liksom snillet mörda:

Nej, jag har uteslutit här

Den bof, som endast laster lär,

Och vågar sjelfva dygden svärta;

Den Moralist som utan hjerta

Fördömmer menlösa begär;

Den präst som i sin ifver svär,

Att jag till vrede himlen retar,

Då jag för Doris lågor när;

Den tok som framtids öden letar;

Och alla de Fantasters här,

Som djerft i lärans mörker tränga,

Jag alla dessas dårskap plär

Ifrån min låsta hylla stänga.





Mitt bokrum endast öppet står

För mänskjoslägtets sanna vänner,

Och jag i deras sällskap känner,

Att själen ökad styrka får.

Här än med Voltaire jag föragtar

De villor Fanatismen sår;

Än åter med Linné betragtar

Naturens undransvärda spår;

Än lär mig Addison att tänka,

Än med Dalin jag villigt går,

Att mig i forntids häfder sänka;

Ej för att Sverge återskänka

En Kung för mer än tusen år,

Som eljest glömskan skulle dränka;

Men att åt folkens dårskap le,

Och alla tiders villor följa,

Och att med uplyst öga se,

Hur de för nya vika ge,

Som tiden lika snart skall dölja.





Men här jag älskar framför alt,

Att dessa skalders yrken lära,

Hvars snillen Phoebus sjelf befalt,

Att kröna med en evig ära,

Och Cyprens Drottning gett behag.

Hvad frögd, i deras läckra drag

Att återse sitt egit hjerta!

Må dåren fritt min sällhet svärta;

Du känner Paphos blida Gud,

Hur ofta kjust af Flacci lyra,

Och af Tibulli klagoljud,

Jag icke känslan kunnat styra;

Jag deras bok ifrån mig lagt,

Jag darrat, nöjets tårar flutit;

Och genom snillets trolldomsmagt

Min själ en himmelsk vällust njutit.





O Gudar! hvad jag tycker då,

Att dessa hjeltar äro små,

Som endast plundra och förstöra;

Som, att en fåfäng ära nå,

Af halfva verlden offer göra,

För att den andras dyrkan få.





Men, hvad jag skyndar mig att prisa

De stora män, de snillets värn,

Som brutit Barbarismens järn,

Då de beskyddat alla visa.

Mecenas! vid ditt blotta namn,

Hvart tidehvarf dig skall berömma,

Och uti grafvens dystra famn,

För dina lagrar Cæsars glömma;

Du fordom varit snillens far,

Och med odödlighetens stämpel,

Apollo främst i ärans tempel

Din sälla nit belönat har.





O Richelieu! ditt öde var,

Att följa ett så stort exempel,

Och lemna snillet ditt försvar:

Du en odödlig lager skördar,

Jag dig beundrar, jag dig vördar,

Men ach! jag dig ej älska kan;

Ditt hat så outsläckligt brann,

Och mänsklighetens röst försvann,

Så snart ditt välde var i fara,

Och du behöfde att försvara,

Hvad du kan hända orätt vann.

Dock måtte himlen mig bevara,

Att söka fel hos store män!

Du varit vettenskapers vän,

Jag vill din andra målning spara.





Ach! hvad jag häldre skildrar den,

Hvars ädelmod, hvars stora hjerta

På alla sidor käns igen,

Och ingen skugga kunnat svärta!

Njut, Scheffer! njut din sälla lott;

Kanhända ensam du förstått,

Att än för fosterlandet vaka,

Och än i vishets sköte smaka

Det lugn de stora sällan nått;

Att än den bästa Konung råda,

Än gifva alla konster lif,

Och än med granskningsöga skåda,

Den unga skaldens tidsfördrif.

Du snillet fram till tronen leder,

Där hos den klokaste regent,

Du sjelf den vishetslåga tändt,

Som brinner dig till evig heder,

Och verlden med förundran känt.

Min vän! du må dock icke tänka,

Det mig den minsta åtrå rör,

Att länge i mitt bokrum dränka,

En tid som bättre nyttjas bör.

Då fria luften blomman nekas,

Hon tvinar, faller af, och dör,

Dess systrar af Zephiren smekas,

Och nöjet deras färgring gör;

Så snillet dubbel styrka känner,

Då glädjens Gud, bland muntra vänner,

Den unga Skalden ofta för.

Hvem hälst sin ärelystnad hör,

Må fritt vid lärosäten blänka,

Och mig et nådigt tilstånd skänka,

Att äfven stundom resa dit,

Och där bese den myckna flit,

Sig dessa djupa snillen göra,

Att skaffa sig en lärd credit,

Och sina likars mening störa,

Och väcka nya tvister opp,

Och i en hög Catheder dundra,

Inför en yr och tanklös tropp,

Som deras lungors kraft beundra.

För denna lott jag ömkan bär;

Kan jag af inga lagrar skryta,

Må då min lefnad sagta flyta,

Imellan nöjen och begär!

Från mina första ungdomsdagar

Jag Fröja all min dyrkan gett,

Jag vet ej just om så har skett,

I stöd af den Planetens lagar,

Som herskat vid min födslostund,

Ell ock af någon annan grund,

Och tro, min vän, hvad dig behagar;

Alt nog, från mina första dar

Jag Fröja helgat har min lyra;

Till kärlek och till känslors yra,

Jag mina bästa strängar spar.





Just nu en röst från Paphos skallar,

Som mig till Doris återkallar,

Hvad brott om då jag längre skref:

Farväl min Vän, jag nödgas sluta,

Bort papper, pennor, bläck och bref,

Jag flyr att Doris sällskap njuta.





P.





GRACERNES DÖPELSE.





Jag vördnad har för alla slags Gudinnor



I himmel och på jord;

För Friherrinnor och Grefvinnor,

Och för herdinnor; med ett ord,

För alt det kön som sluts på innor.

Åt alla vill jag aktning ge,

Men dyrka – – endast tre:

Och hvem kan mer ett hjerta röra,

Än de?

Hvad vällust att dem höra!

Hvad kjusning att dem se!





Fastän de vanligt icke täljas

Bland de Castalska flickors tropp,

De dock med nöje bland dem dväljas,

Och deras sällskap muntra opp:

Den skald förgäfves söker röra,

Som ej åt Gracer offrat har;

Hans sång skall stanna vid vårt öra,

Och kölden bli i hjertat qvar.





Ach! otacksamme Creutz! för dig man såg dem ömma,

Hur har du dem belönt? – Jag lemnar hjertats Gud,

Att dig och dina likar dömma:

Din Svenska lyras läckra ljud,

Som styrdes efter deras bud,

De aldrig trott du skulle glömma.





En vacker dag, det var ej längesen,

Då mera ljuflig, mera len

Sig rösten göt utur min lunga,

Jag fick den djerfva håg, att Gracers ära sjunga;

Men aldrig jag beskrifva kan,

Hur det mig innerligt förtretat,

Då jag med fåfäng flit i skalders häfder letar,

Och deras vissa namn ej någorstädes fann 5.





Jag var ej sen, att mig besvära

Hos dagens Furste, snillets Far:

Apollo! säg; till ditt försvar

Hvad skäl kan du väl förebära?





Du namn åt spöken gifvit har,

Åt dem, som lifvets tråd förtära,

Och dem, som dödens plågor nära;

Men deras namn, af hvars behag

Vårt hjerta eldas för din ära,

Man föga känt, alt in til denna dag.





Apollo fann, det jag haft skäl att klaga;

Det mycket nog var funnit af en Gud,

Då våra Gudar plä behaga,

Att ringa folk på porten jaga,

Som våga sanning föredraga.

Hvad hände? Astrild sjelf fick VishetsGudens bud,

Att denna sak uppå sitt ansvar taga.

Res! var Apollos ord, och sök kring verlden opp

Tre dödliga, som bäst förtjena,

Att sina namn de trenne Gracer läna.

Han for; och under vagnens lopp

Han tänkte för sig sjelf: men bör jag ej befara,

Att denna färd nog tröttsam blifva kan?

Jag länge nog får flacka af och an,

Om ej en utväg fins, att fåfäng möda spara:

Låt se! – Då i min Mors och i Apollos spår

Man Gracer vanligt skåda får;





Så bör, om samma sed på jorden skulle gälla,

Jag strax min fart förutan tvekan ställa,

Bort till den sälla boningstrakt,

Där Gustafs och Sophias magt,

Ljus och behag åt verlden dela;

Ja; jag ej kan uti min gissning fela.

Han kom, och med förundrad håg

I Stockholm tre Grefvinnor såg,

Så lekande, behagliga och täcka,

Att han sig hin i våld i början ville ge,

Det TäckhetsNymphren alla tre

På jorden stigit ned, att honom skamlöst gäcka.

Men – – frågar någon frågare,

Ett folk, som plär en dödlig ledsnad väcka,

Än i Olympen då? Hvad gjordes, taltes om

Imedlertid, tils Astrild återkom?

Nå väl; bland ett och annat mera,

Man talte om den smak för platt och tort och kallt,

Som nu bland skalder öfver alt,

Och mäst bland våra syns regera:

Ja, ropte man, med harm och sorg,

Den jord blott vide bär, som fordom burit lagrar,

Och Sverge äger tusen B – – r,

Emot en enda G – – – g.

Men mindre nödigt är, att nämna här till pricka,

Alt hvad som pratadt blef af hvarje Pindisk flicka;

Man äfven snart den glada tidning bar,

Att Astrild åter anländ var:

Han trädde in: – – Jo, på min heder,

Min lärda Far! den vill jag se,

Som mera skicklig är, att vara Envoyé;

Fort, att man alt till dops bereder;

Så talte han: och i ett ögnablick

Var alt i skick.





Att sjelfva Acten nu beskrifva,

Och nätt och noga upsats gifva,

Hur den och den var klädd, hvem för och efter gick,

Det må en annans storvärk blifva;

Ceremoni är ej min smak,

Fast annars en förträfflig sak.

Alt nog; jag vann hvad jag begärde,

Tog därpå Astrild uti famn,

Och for åt jorden mina färde,

Förnöjd att under kända namn

Få, efter denna dag, de trenne Gracer prisa:

Augusta, Ulla och Lovisa.





J. H. Kellgren.





SKOGSQVÄDE.





När Snillets folk i ärans salar

Besjunger hjeltars dygd och makt,

Min sång för lunder, berg och dalar

Skall tolka skogens lugna prakt.

Natur! jag dina storverk prisar,

Det majestät ditt rike visar,

Den växling jag där råda ser:

Mig af ditt Gudomsljus bestråla,

Att med din egen enfald måla,

De syner skogen för mig ter!





Ren vårens prakt, med milda tider,

Till oss på gyllne vingar flyr;

En fruktsam värma solen sprider,

Och köldens Gud dess strålar skyr,

Han sig i fjällets gråttor döljer;

Den snö, som skogens stammar höljer,

I rägn till marken flyter ner;

De nakna trädens bleka toppar

Jag innankort af friska knoppar

Och löf och blommor prydda ser.





Behag med enfald, utan like,

Kring skogens glada trakter rår;

Dock hvarje dag i Fauni rike

Jag ny förkjusning röna får.

Min Zephis, skogens bild du hyser:

Med vårens prakt din ungdom lyser,

Din fägring ren gudomlig är;

Men nytt behag du altid vinner,

Hvar dag jag mera skön dig finner,

Och nya offer för dig bär.





Ett skuggrikt hvalf af höga ekar,

Mig skygd mot solens strålar ger;

Naturens fägring, djurens lekar

Jag här med rörda känslor ser:

En bäck, som ned från klippan flyter,

Och sig i skumm och hvirflar bryter,

Med sorl i lugna dalen gnyr;

En västanvind, som svalka delar,

Än mellan löf och qvistar spelar,

Än blomstrens späda stammar bryr.





Den sång, jag hör från trädens grenar,

Ej följer konstens tvungna lag:

Här luftens fria folk förenar

Sin röst i tusen gälla slag:

De, med en öm och böjlig tunga,

Om sina nöjda dagar sjunga,

Dem lifvets oro aldrig tär.

Mitt slägte! af förnuft du skryter,

Likväl dig foglens sällhet tryter,

Du föga vet hvad glädje är.





Med echo, som från bergen svarar,

I tusen drillars skilda ljud,

Palemon sina toner parar

Och prisar nöjets ömma Gud;

Han hänryckt Cloës fägring qväder,

Som med sin blick naturen gläder – – –

Sitt lof Herdinnan blygsam hör,

Hon honom i sitt sköte sluter,

Och han af hennes läppar njuter

En lön, som mig till afvund rör.





Fly, Zephis fly ur orons häkte,

Att njuta bygdens stilla lif!

Kom skåda Herdars nöjda slägte,

Och deras glada tidsfördrif.

Låt dem som fjäs och äran söka,

I stad och hof sin ledsnad öka,

Med snälla steg dem nöjet flyr:

Du här, i detta fridens läger,

I lundars svala skugga äger

Ett lif, som ingen oro bryr.





Mig ingen sällhet synes fela,

Naturens hand mig alt förär;

Men vill min Zephis den ej dela,

Mitt nöje ofullkomligt är;

Vid aspens rot, där källan brusar,

Och västans ljumma anda susar,

Jag dig en löfklädd hydda byggt;

Ach kom! här vill jag oron glömma,

Om gyllne åldrens nöjen drömma,

Och mätt av vällust hvila tryggt.





Men snart ett gny, som fara bådar,

Man från de närmsta parker hör:

Bestört, en retad björn jag skådar,

Som mord och fasa med sig för;

Han bland en värnlös skara härjar,

Med blod den gröna duken färjar,

Som nyss åt hjorden föda bar;

Det späda lamm sig fåfängt döljer,

Han mordiskt uti spåren följer,

Och ren sitt offer krossat har.





Men där til hämd Palemon hastar,

Och ren sin vreda ovän når:

Han sig mot Herden vildsint kastar,

Men snart Tyranners bane får:

Det spjut, som i hans händer blänker,

Han i den grymmas hjerta sänker,

Som vid hans fötter dignar ner;

I bäckar gjutna blodet flyter,

Det slagna odjur ömkligt ryter,

Och vida skogen genljud ger.





Nu nöjd Palemon återtågar,

I spetsen för de skrämda lam:

Af ömhet Cloës hjerta lågar,

Ur ögat glädjen bryter fram:

Hon Herdens hjeltemod belöner,

Med friska kransar honom kröner. – – –

J verldens folk! hvad kjusar er,

Då den, ert slägte grymmast mördar,

Er dyrkan får, ert rökvärk skördar,

Den blick, då han er döden ger?





En hare där sig söker dölja,

Men fram af jägarskaran drifs:

De skogens rädda son förfölja,

Och snart hans lif till spillo gifs:

Han häpen hundra bukter kröker,

Men fåfängt mer sin räddning söker – – –

Jag dödens blixt ren tändas ser,

Ett gutit bly, på eldens vingar,

Sig snält igenom luften svingar,

Och lifvet honom öfverger.





I lunden, trygg för dödens pilar,

En fogelskåck sig samlat har;

Men hit den grymma jägarn ilar,

Och hastigt friden ända tar:

Ett skått, som eld och dödar gjuter,

Uti en blick dess glädje sluter – – –

De flykta för hans raseri;

Han dem med gälla pipan låckar,

Då sig en svärm å nyo skåckar,

Att offer för hans grymhet bli.





Här blod och lågor ömsom röka – – –

Bestört vid härjning, våld och mord,

Jag går att frid och stillhet söka,

Om frid kan finnas på vår jord:

Jag går – – – och ren en öken finner,

Dit knapt en blick af dagen hinner,

Här intet spår af mänskjor röjs:

Ett klippors brott, som fasa väcker,

Sig vidt kring mörka skogen sträcker,

Och upp mot skyars granskap höjs.





Här hör man aldrig foglars qvitter,

Ej pipans ljud, ej herdars röst;

Den sorgsna dufvan ensam sitter,

Och med ett ömt och ängsladt bröst

Sin fallna makas död beklagar – – –

J folk! som kärleks helga lagar

Och tro och vänskap bryten fräckt;

Församlens hit: er tycks hon lära,

Att jämt de ömma känslor nära,

Som dygd och fägring hos er väckt.





Kring detta tystnans mörka säte

I tankfull gång jag ensam förs,

Då redan stormars vilda läte

Kring skog och klippor hvina hörs;

Den stolta furuns kronor bäfva,

Dess fasta stam ej mäktar sträfva

Mot yra vindens ilskna lopp,

Som största träd ur jorden lossar,

Och härjar alt, och alt förkrossar;

Den ren med rötter brytes opp.





Det spridda moln, som fästet höljer,

I haf af skyar sammansluts,

Dess svall med vädrens ilar följer,

Och ned i strida strömmar gjuts:

Den varma luftkrets börjar svalkas,

Och höstens kulna dagar nalkas – – –

Det löf, som skogens prydnad var,

Af köldens våld förvandling lider;

Det sig från trädens qvistar sprider,

Och visnadt ner til marken far.





Från nordens hålor vintren hastar,

I rimfrost, snö och isar klädd,

Han ren kring skogens rymder kastar

De frusna drifvors djupa bädd:

Alt af hans grymhet härjadt blifver,

Och nöjet skogen öfvergifver,

Naturen tyst och öde står;

Dess krafter sig i dvala sänka,

Att nytt behag åt verlden skänka,

Då vintrens välde ända får.





J. Tengström.





ÖFVERSÄTTNINGAR


från HORATIUS.


Ode I. Bok. IV.

Intermissa Venus diu &c.





O Venus! då jag icke mer

I långlig tid har följt din fana,

Hvi kallas jag på nytt till krigets glömda bana?

Ach! skona mig; jag ber, jag ber.





Jag är ej mera den jag var

I Cynaras regeringsdagar;

Då var det ej besvär att lyda dina lagar;

Jag ägde all min ungdom qvar.





Men ljufva lustars grymma mor,

Jag tvingas nu att dig förneka;

Hur vill din ömma makt ett stelnadt bröst beveka,

Där femtiåra ålder bor?





Lät dina svanors ljusa span,

Med mera skäl din kosa styra

Bort till den unga flock, som i en lycklig yra

Din nåd med ifver ropar an.





Se, Pyrrhi hjerta värdigt är,

Att bli ditt glada boningsläger:

Han munterhet och eld, behag och snille äger,

Hans styrka gynnar hans begär.





För svagas rätt och vänskaps makt

Hans själ af nit och dyrkan brinner;

Hans löje mer behag för dina ögon vinner,

Än Crœsers börd och guld och prakt.





Han vida kring, med tappert mod,

Skall dina vapens seger breda;

Han skall af Cypriskt träd ett Tempel dig bereda,

Och resa där din marmorstod.





Där, med din son, din blinda Gud,

Du skall de ljufsta rökvärk andas;

Där pipans gälla röst skall vid din lofsång blandas

Med hundra lyrors sammanljud.





Där unga Gossars yra tropp,

Där unga Flickors täcka skara,

Två resor hvarje dag till dans sig skola para,

På Saliskt vis, med dubbla hopp.





Jag må ej älska mer i dag,

Ej tro mig älskad af de sköna;

Jag må ej hjessan mer med nya blomster kröna,

Ej kämpa mer i dryckeslag.





Men, Cloe, säg, ach säg; hvad gör,

Att tårar fugta mina kinder?

Jag tala vill, och strax ett tvång min tunga binder;

På mina läppar ordet dör.





Af drömmar villad, jag ibland

Dig i min famn med kyssar höljer;

Än jag på Tiberns våg dig simmande förföljer,

Än flyende, på Tiberns strand.





J. H. Kellgren.





ODE 10, BOK. II.


Rectius vives, Licini, &c.





Min vän, att rätta kosan lära,

Ej altid ut på djupet styr;

Och då du varsam stormen skyr,

Träng ej en klippig strand förnära.





Fly kojans brist, och Hofvets prakt,

Ett medelstånd du säkrast väljer;

Din ringhet får då ej förakt,

Och afvund ej din höghet qväljer.





Man oftast ser en reslig tall

Af vädrens våld från röttren lossas;

Det största torn gör tyngsta fall,

Och högsta berg af åskan krossas.





Beredt mot alla ödens skick,

Den Visas bröst sin dygd förvarar;

Vid lyckans nåd dess våld befarar,

Och hoppas vid dess vreda blick.





Han, som de grymma vintrar sänder,

Dem innan kortt tilbaka för;

I dag din sol bland molnen dör,

I morgon dubbel klarhet tänder.





Ej dagens lagerkrönta Gud

Till hämd sin båga altid sträcker;

Han stundom ur sin tystnad väcker

Den gyllne lyrans glada ljud.





Med styrka och med tapper ifver

Ditt ödes hårdhet öfvervin;

Och då dess medvind häftig blifver,

Drag spända seglen visligt in.





J. H. Kellgren.





ÖFVERSÄTTNING FRÅN BION.





Hvi har ej ödets makt oss tvänne åldrar skänkt?

En, att i hufvudbry och snillebragd förnöta,

En an, att hjertats rätt och ömma nöjen sköta.

Då skulle jag, så välbetänkt,

I böcker och i papper sänkt,

Min rätt till minnets tempel öka,

Och altid nya lagrar söka:

Men, när mig ödet blott en enda ålder ger,

Som dock så liten tid skall räcka;

Bör jag väl då min flit så vida sträcka,

Att jag, för känslor död, mitt lif förloradt ser?

Nej, om min sång förtjent, att flere åldrar röra,

Behöfs ej mycken flit att mig odödlig göra;

Men bort med lyrans ljud,

Farväl med evigt namn, farväl Parnassens Gud,

Om du ej snart vill mina böner höra.

Hvad? skulle jag uti besvär

Min lilla korta lefnad vefva?

Ett Zephis ögnekast, en kyss utaf Glicere,

Ach! det ju mycket mera är,

Än hundra år i minnet lefva?





P.





HERDEN OCH SIRENEN.


FABEL.




– – – – – – – atram

Definit in piscem mulier formosa superne.

Horat.





I verldens ungdomsdar och i den gyllne tiden,

(När var den? – – Lika godt! Den är ändå förliden.)

En gammal skald, de fordna häfders tolk,

Har sagt ett äfventyr, som hände

Ibland Arcadiens herdefolk:

Det folket lefde mycket sält,

I lugn och maklig ro: på sina glada fält

De föga lifvets möda kände:

Men, kärlek! hvar du spiran för,

Man altid äfventyr, ibland rätt svåra, hör.





En Herde, modig, ung och qvick,

Där, med sin hjord, sin hund, sin staf och pipa gick;

Han för Herdinnor qvad, gaf rosor, med dem lekte,

Men ingen utaf dem hans hjerta ömt bevekte:

Dem feltes skönhet ej;

Ach! nej:





Naturen ädel, fri och mild

I dessa vackra barn med glädje såg sin bild,

Från konstladt prål, från fjäs och granlåt skild:

Den enkla liflighet var deras enda smycke,

Men den föll ej i Damons tycke:

Till hvad som blänkte mer, var fäjadt, krusadt, grant,

Sin hog och smak han böjas fant;

Det var förvirring i hans hjerna,

Visst värkad af en oblid stjerna.





Till hafvets strand vår Herde kom en dag,

Där söng en stolt Siren – – Hvad toner! – – Hvad behag!

Blå ögon, mörka hår, som sig i låckar delte,

Och täckt kring hals och bröst och blanka skuldror

spelte;

En snäcka, havets prakt, hon artigt höll i hand;

Af perlor och corall från axeln flöt ett band:

Han stannar helt förtjust, han hör, beskådar, brinner,

Och all ting här Gudomligt finner.

„Kom, sad han, Gudabarn! Du all min dyrkan har;

„Sim hit, gif mig din hand“ – – „Ja, var den skönas svar,“

„Du mig behaglig är – – Neptun, min kung och far,

„Dock endast om mig rår – – Om han dig bifall gifver,

„Jag hör dig till; och din för evigt blifver.“





Just i detsamma Herden såg

Hvar Neptun for på hafvets våg;

Han ropte: „Hör min bön! Ach! hör, du hafvets Gud!

„Gif denna Nymphen mig till brud!“

„Du kan“ stad Neptun, ej med henne lycka göra;

„Naturen vägrar det; jag kan din bön ej höra:

„Blif vid ditt element“ – – Men Herden bad än mer,

Och gret.

Hvad sker?

„Välan! „sad då Neptunus i förtret,

„Jag dig din önskan ger;

„Till straff du skall den vinna.“

Strax Damon öm och glad vill nalkas sin Gudinna:

Hon kom, och gaf sin hand: han ville till sitt tjäll

Nu föra henne upp, att där bli mer än säll:

Han öpnar ren sin famn – – Men ach! hvad han för-

skräcktes,

När upp i dagen förs hvad först af böljan täcktes,

En ful, ohygglig fisk, ett troll med stjärt och fjäll!

Han flyr; men i sin flykt han lämnar oss den läran:

En tok blir kär i klang och flärdens glitterkram;

Men, då han vinner, når sin skam

I hvad han sökt, den falska äran.





J. W. Liljestråle.





FÖRNUFTETS BOK.


FABEL.




Öfversättning 6.





Då himlen, rik i sina håfvor,

Öst ut med ymnig hand ett öfverflöd af gåfvor

Åt varelsernas mängd på jord, i haf och luft,

Har Jofur, som det sägs, en Bok åt mänskjan gifvit,

Den sjelf Minerva hade skrifvit,

Och hette Sundt Förnuft.





För alla åldrars folk den Boken öppen låg:

Man där ett rättesnöre såg,

Att mänskjans vandel säkert leda,

Att af ett dygdigt folk ett lyckligt folk bereda.

Hon tydligt skrifven var med läxor på hvart blad,

Men ingen aktning gafs på någon enda rad.

Som Barn, man orden såg, men kunde mer ej fatta;

Hvad Ungdom mer förstod, det drogs till galna slut;

Hon Medelåldrens folk med ånger tycktes matta,

Och Gråhårsåldren sist ref alla bladen ut – – –



J. Wellander.





ÖFVER



Ett OBSERVATORIUM.





Mänskja, som med väpnadt öga

Skådar i det dålda höga;

Kän ditt intet: blif ett grand,

Då du ser millioner himlar:

Rymden som af verldar vimlar,

Liksom hafvet utaf sand.





Men då du, på tankans vingar,

Högt bland gömda solar svingar,

Kän af ett oändligt ljus

Hos dig sjelf en dyrbar gnista,

Vid hvars sken du kan dig drista

Till den högd från jordens grus.





Granska himlakroppars lagar,

Staka ut, om dig behagar,

Deras gång om tusen år;

Medan ljus dig måste tryta,

Hvad på detta klotets yta

Dig i morgon förestår.





Noter

1)

Af Précis de l’Ecclésiaste, par M:r Eratou.



2)

Läsaren behagade här gifva noga akt, att man endast velat säga, det blotta förnuftet, lämnadt åt sig sjelft, aldrig kunnat hinna till en säker kännedom af dessa Gudomliga sanningar; och ju mera vi således finna vår egen kunskaps otillräckelighet, desto starkare måste vi drifvas, att söka ett högre, ett himmelskt ljus. Philosophen gissar, men den Christne är öfvertygad.



3)

Goda gerningar äro ett säkert bevis af en san Religion; men det är ock blott den sanna religion, som kan framalstra goda gerningar.



4)

Imitation af Horatii Ode II. Bok. IV. Pindarum quisque &c.



5)

Man vill icke säga, att Gracerne varit utan namn hos de gamla. Hesiodus kallar den första Aglaia, den andra Euphrosyne och den tredje Thalia. Men de öfrige Auctorers skiljaktighet har gifvit anledning till dikten.



6)



Lorsque le Ciel, prodigue en ses présens,

Combla de biens tant d’ étres differens,

Ouvrages merveilleux de son pouvoir supreme,

De Jupiter l’ Homme reçut, dit-on,

Un Livre, écrit par Minerve elle-meme,

Ayant pour titre La Raison.

Ce Livre, ouvert aux yeux de tous les ages,

Les devoit tous conduire à la Vertu:

Mais d’ aucun d’ eux il ne fut entendu,

Quoigu’il contint les leçons les plus sages.

L’Enfance y vit des mots et rien de plus;

La jeunesse beaucoup d’abus;

L’age suivant des regrêts superflus,

Et la Vieillesse en dechira les pages.



Aubert.





